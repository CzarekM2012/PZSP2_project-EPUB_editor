<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml">
  <head>
    <link rel="stylesheet" href="style.css" type="text/css"/>
    <meta http-equiv="Content-Type" content="text/html; charset=utf-8"/>
    <title>WolneLektury.pl</title>
  </head>
  <body>
    <div id="book-text"><h2 class="h3">Bitwa</h2>

<div class="note">
<p class="paragraph">O niebezpieczeństwach wynikających z nieporządnego obozowania — Odsiecz niespodziana — Smutne położenie szlachty — Odwiedziny kwestarskie są wróżbą ratunku — Major Płut zbytnią zalotnością ściąga na siebie burzę — Wystrzał z krócicy, hasło boju — Czyny Kropiciela, czyny i niebezpieczeństwa Maćka — Konewka zasadzką ocala Soplicowo — Posiłki jezdne, atak na piechotę — Czyny Tadeusza — Pojedynek dowódców przerwany zdradą — Wojski stanowczym manewrem przechyla szalę boju — Czyny krwawe Gerwazego — Podkomorzy zwycięzca wspaniałomyślny.</p>


</div>
<div class="stanza"><div class="verse" style="margin-left: 1em">A chrapali tak twardym snem, że ich nie budzi </div><div class="verse">Blask latarek i wniście<a class="anchor" href="annotations.xhtml#annotation-474" id="anchor-474"><sup>474</sup></a> kilkudziesiąt<a class="anchor" href="annotations.xhtml#annotation-475" id="anchor-475"><sup>475</sup></a> ludzi, </div><div class="verse">Którzy wpadli na szlachtę jak pająki ścienne, </div><div class="verse">Nazwane <em class="author-emphasis">kosarzami</em>, na muchy wpółsenne: </div><div class="verse">Zaledwie która bzyknie, już długimi nogi </div><div class="verse">Obejmuje ją wkoło i dusi mistrz srogi. </div><div class="verse">Sen szlachecki był jeszcze twardszy niż sen muszy: </div><div class="verse">Żaden nie bzyka, leżą wszyscy jak bez duszy, </div><div class="verse">Chociaż byli chwytani silnymi rękoma </div><div class="verse">I przewracani jako na przewiąsłach<a class="anchor" href="annotations.xhtml#annotation-476" id="anchor-476"><sup>476</sup></a> słoma. </div></div><div class="stanza-spacer"> </div>


<div class="stanza"><div class="verse" style="margin-left: 1em">Tylko jeden Konewka, któremu w powiecie </div><div class="verse">Nie znajdziesz równie mocnej głowy przy bankiecie, </div><div class="verse">Konewka, co mógł wypić lipcu dwa antały </div><div class="verse">Nim mu splątał się język i nogi zachwiały: </div><div class="verse">Ten, choć długo ucztował i usnął głęboko, </div><div class="verse">Dawał przecie znak życia. Przemknął jedno oko </div><div class="verse">I widzi... istne zmory! Dwie okropne twarze </div><div class="verse">Tuż nad sobą, a każda ma wąsów po parze, </div><div class="verse">Dyszą nad nim, ust jego tykają wąsami, </div><div class="verse">I czworgiem rąk wokoło wiją jak skrzydłami. </div><div class="verse">Zląkł się, chciał przeżegnać się: darmo rękę chwyta, </div><div class="verse">Ręka prawa jak gdyby do boku przybita; </div><div class="verse">Ruszył lewą: niestety! czuje, że go duchy </div><div class="verse">Spowiły ciasno jako niemowlę w pieluchy. </div><div class="verse">Zląkł się jeszcze okropniej, wnet oko zawiera, </div><div class="verse">Leży nie dysząc, stygnie, ledwie nie umiera! </div></div><div class="stanza-spacer"> </div>


<div class="stanza"><div class="verse" style="margin-left: 1em">Lecz Kropiciel zerwał się bronić się: po czasie! </div><div class="verse">Bo już był skrępowany we swym własnym pasie. </div><div class="verse">Przecież zwinął się i tak sprężyście podskoczył, </div><div class="verse">Że padł na piersi sennych, po głowach się toczył, </div><div class="verse">Miotał się jako szczupak, gdy się w piasku rzuca, </div><div class="verse">A ryczał jako niedźwiedź, bo miał silne płuca. </div><div class="verse">Ryczał: «Zdrada!» — Wnet cała zbudzona gromada </div><div class="verse">Chórem odpowiedziała: «Zdrada! gwałtu! zdrada!» </div></div><div class="stanza-spacer"> </div>


<div class="stanza"><div class="verse" style="margin-left: 1em">Krzyk dochodzi echami zwierciadlanej sali, </div><div class="verse">Kędy Hrabia, Gerwazy i dżokeje spali. </div><div class="verse">Przebudza się Gerwazy: darmo się wydziera, </div><div class="verse">Związany w kij do swego własnego rapiera; </div><div class="verse">Patrzy: widzi przy oknie ludzi uzbrojonych, </div><div class="verse">W czarnych krótkich kaszkietach, w mundurach zielonych. </div><div class="verse">Jeden z nich, opasany szarfą, trzymał szpadę </div><div class="verse">I ostrzem jej kierował swych drabów gromadę, </div><div class="verse">Szepcąc: «Wiąż! wiąż!» Dokoła leżą jak barany </div><div class="verse">Dżokeje w pętach; Hrabia siedzi niezwiązany </div><div class="verse">Lecz bezbronny; przy nim dwaj z gołymi bagnety </div><div class="verse">Stoją drabi. Poznał ich Gerwazy, niestety! </div><div class="verse">Moskale!!! </div></div><div class="stanza-spacer"> </div>


<div class="stanza"><div class="verse" style="margin-left: 12em">Nieraz Klucznik był w podobnych trwogach, </div><div class="verse">Nieraz miewał powrozy na ręku i nogach, </div><div class="verse">A przecież się uwalniał; wiedział o sposobie </div><div class="verse">Rwania więzów, był silny bardzo, ufał sobie. </div><div class="verse">Przemyślał ratować się milczkiem. Oczy zmrużył, </div><div class="verse">Niby śpi; z wolna ręce i nogi przedłużył, </div><div class="verse">Dech wciągnął, brzuch i piersi ścisnął co najwężéj: </div><div class="verse">Aż jednym razem kurczy, wydyma się, pręży; </div><div class="verse">Jak wąż głowę i ogon gdy chowa w przeguby, </div><div class="verse">Tak Gerwazy z długiego stał się krótki, gruby; </div><div class="verse">Rozciągnęły się, nawet skrzypnęły powrozy, </div><div class="verse">Ale nie pękły! Klucznik ze wstydu i zgrozy </div><div class="verse">Przewrócił się i w ziemię schowawszy twarz gniewną, </div><div class="verse">Zamknąwszy oczy, leżał nieczuły jak drewno. </div></div><div class="stanza-spacer"> </div>


<div class="stanza"><div class="verse" style="margin-left: 1em">Wtem ozwały się bębny; naprzód z rzadka, potem </div><div class="verse">Coraz gęstszym i coraz głośniejszym łoskotem. </div><div class="verse">Na ten apel rozkazał oficer Moskali, </div><div class="verse">Dżokejów z Hrabią zamknąć pod strażą na sali, </div><div class="verse">Szlachtę wieść na dwór, kędy stała druga rota. </div><div class="verse">Nadaremnie Kropiciel dąsa się i miota. </div></div><div class="stanza-spacer"> </div>


<div class="stanza"><div class="verse" style="margin-left: 1em">Sztab stał we dworze, a z nim zbrojnej szlachty wiele: </div><div class="verse">Podhajscy, Birbaszowie, Hreczechy, Biergele, </div><div class="verse">Wszyscy Sędziego krewni albo przyjaciele; </div><div class="verse">Na odsiecz mu przybiegli słysząc o napadzie, </div><div class="verse">Zwłaszcza, że z Dobrzyńskimi byli z dawna w zwadzie. </div></div><div class="stanza-spacer"> </div>


<div class="stanza"><div class="verse" style="margin-left: 1em">Kto z wiosek batalijon Moskalów sprowadził? </div><div class="verse">Kto tak prędko sąsiedztwo z zaścianków zgromadził? </div><div class="verse">Asesor li, czy Jankiel? Różnie słychać o tem, </div><div class="verse">Lecz nikt pewnie nie wiedział ni wtenczas, ni potem. </div></div><div class="stanza-spacer"> </div>


<div class="stanza"><div class="verse" style="margin-left: 1em">Już też i słońce wschodzi, krwawo się czerwieni; </div><div class="verse">Brzegiem tępym, jak gdyby odartym z promieni, </div><div class="verse">Na wpół widne, na poły w czerni chmur się chowa, </div><div class="verse">Jak rozżarzona w węglach kowalskich podkowa. </div><div class="verse">Wiatr wzmagał się i pędził obłoki ze wschodu, </div><div class="verse">Gęste i poszarpane jako bryły lodu; </div><div class="verse">Każdy obłok w przelocie deszczem zimnym prószy, </div><div class="verse">Z tyłu za nim wiatr leci i deszcz znowu suszy, </div><div class="verse">Za wiatrem znowu obłok nadbiega wilgotny: </div><div class="verse">I tak dzień na przemiany był chłodny i słotny. </div></div><div class="stanza-spacer"> </div>


<div class="stanza"><div class="verse" style="margin-left: 1em">Tymczasem Major belki schnące pode dworem </div><div class="verse">Każe wlec, w każdej belce wysiekać toporem </div><div class="verse">Półokrągłe otwory, w te otwory wtyka </div><div class="verse">Nogi więźniów i drugą belką je zamyka: </div><div class="verse">Oba drewna, gwoździami przebite po rogach, </div><div class="verse">Ścisnęły się jako psie paszczęki na nogach; </div><div class="verse">Zaś powrozami mocniej sznurowano ręce </div><div class="verse">Na plecach szlachty. Major ku większej ich męce </div><div class="verse">Kazał pierwej pozdzierać z głów konfederatki, </div><div class="verse">Z pleców płaszcze, kontusze, nawet taratatki, </div><div class="verse">Nawet żupany. I tak szlachta skuta w kłodzie </div><div class="verse">Siedziała rzędem, dzwoniąc zębami na chłodzie </div><div class="verse">I na deszczu, bo coraz wzmagała się słota. </div><div class="verse">Nadaremnie Kropiciel dąsa się i miota. </div></div><div class="stanza-spacer"> </div>


<div class="stanza"><div class="verse" style="margin-left: 1em">Darmo Sędzia za szlachtą instancję wnosi, </div><div class="verse">I Telimena łączy prośby do łez Zosi, </div><div class="verse">Ażeby miano większy wzgląd na niewolników. </div><div class="verse">Wprawdzie oficer rotny, pan Nikita Ryków, </div><div class="verse">Moskal, lecz dobry człowiek, dał się udobruchać: </div><div class="verse">Cóż, kiedy sam majora Płuta musiał słuchać. </div></div><div class="stanza-spacer"> </div>


<div class="stanza"><div class="verse" style="margin-left: 1em">Ten Major, Polak rodem z miasteczka Dzierowicz, </div><div class="verse">Nazywał się (jak słychać) po polsku Płutowicz, </div><div class="verse">Lecz przechrzcił się; łotr wielki, jak się zwykle dzieje </div><div class="verse">Z Polakiem, który w carskiej służbie zmoskwicieje. </div><div class="verse">Płut stał z fajką przed frontem, w boki się podpierał </div><div class="verse">I gdy mu kłaniano się, nos w górę zadzierał, </div><div class="verse">A za odpowiedź, na znak gniewnego humoru </div><div class="verse">Wypuścił z ust kłąb dymu i poszedł do dworu.
 </div></div><div class="stanza-spacer"> </div>


<div class="stanza"><div class="verse" style="margin-left: 1em">A tymczasem Rykowa Sędzia ułagadza, </div><div class="verse">I Asesora także na bok odprowadza; </div><div class="verse">Przemyślają, jak by rzecz zakończyć bez sądu, </div><div class="verse">A co jeszcze ważniejsza, bez mieszań się rządu. </div><div class="verse">Więc do majora Płuta rzekł kapitan Ryków: </div></div><div class="stanza-spacer"> </div>


<div class="stanza"><div class="verse" style="margin-left: 1em">«Panie Major! co nam z tych wszystkich niewolników? </div><div class="verse">Oddamy pod sąd? będzie szlachcie wielka bieda, </div><div class="verse">A panu Majorowi nikt za to nic nie da. </div><div class="verse">Wiesz co Major? ot lepiej tę sprawę zagodzić, </div><div class="verse">Pan Sędzia Majorowi musi trud nagrodzić, </div><div class="verse">My powiemy, że my tu przyszli dla wizyty, </div><div class="verse">A tak i kozy całe i wilk będzie syty. </div><div class="verse">Przysłowie ruskie: wszystko można, lecz ostrożnie; </div><div class="verse">I to przysłowie: sobie piecz na carskim rożnie; </div><div class="verse">I to przysłowie: lepsza zgoda od niezgody, </div><div class="verse">Zaplątaj dobrze węzeł, końce wsadź do wody. </div><div class="verse">Raportu nie podamy, tak się nikt nie dowie. </div><div class="verse">Bóg dał ręce żeby brać: to ruskie przysłowie». </div></div><div class="stanza-spacer"> </div>


<div class="stanza"><div class="verse" style="margin-left: 1em">Słysząc to Major wstaje i od gniewu parska: </div><div class="verse">«Czy ty oszalał, Ryków? To służba cesarska: </div><div class="verse">A służba nie jest drużba, stary, głupi Ryków! </div><div class="verse">Czy ty oszalał? Ja mam puszczać buntowników! </div><div class="verse">W takim wojennym czasie! Ha, pany Polaki, </div><div class="verse">Ja was nauczę buntu! Ha, szlachta łajdaki, </div><div class="verse">Dobrzyńscy, oj ja znam was, niech łajdaki mokną! </div><div class="verse">(I zaśmiał się na całe gardło, patrząc w okno) </div><div class="verse">Wszakże ten sam Dobrzyński, co siedzi w surducie, </div><div class="verse">— Hej zdjąć mu surdut! — w roku przeszłym na reducie<a class="anchor" href="annotations.xhtml#annotation-477" id="anchor-477"><sup>477</sup></a> </div><div class="verse">Zaczął ze mną tę kłótnię; kto zaczął? on, nie ja. </div><div class="verse">On, gdy tańczyłem, krzyknął: »Precz za drzwi złodzieja!« </div><div class="verse">Że wtenczas za pułkowej okradzenie kasy </div><div class="verse">Byłem pod śledztwem, miałem wielkie ambarasy: </div><div class="verse">A jemu co do tego? Ja tańczę mazura, </div><div class="verse">On krzyczy z tyłu: »Złodziej!« szlachta za nim: »Ura!« </div><div class="verse">Skrzywdzili mnie — a co? wpadł w me szpony szlachciura! </div><div class="verse">Mówiłem: »Ej Dobrzyński! ej, przyjdzie do woza </div><div class="verse">Koza« — a co, Dobrzyński? widzisz: będzie łoza<a class="anchor" href="annotations.xhtml#annotation-478" id="anchor-478"><sup>478</sup></a>!» </div></div><div class="stanza-spacer"> </div>


<div class="stanza"><div class="verse" style="margin-left: 1em">Potem Sędziemu szepnął, schyliwszy się w ucho: </div><div class="verse">«Jeśli chcesz Sędzio, żeby to uszło na sucho, </div><div class="verse">Za każdą głowę tysiąc rubelków gotówką: </div><div class="verse">Tysiąc rubelków Sędzio, to ostatnie słówko». </div></div><div class="stanza-spacer"> </div>


<div class="stanza"><div class="verse" style="margin-left: 1em">Sędzia chciał targować się; lecz Major nie słuchał, </div><div class="verse">Znowu biegał po izbie, dymem gęsto buchał, </div><div class="verse">Podobny do szmermelu<a class="anchor" href="annotations.xhtml#annotation-479" id="anchor-479"><sup>479</sup></a> albo do rakiety. </div><div class="verse">Chodziły za nim prosząc i płacząc kobiety. </div><div class="verse">«Majorze — mówił Sędzia — choć pozwiesz do prawa; </div><div class="verse">Cóż wygrasz? Tu nie zaszła żadna bitwa krwawa, </div><div class="verse">Nie było ran; że zjedli kury i półgąski, </div><div class="verse">Za to wedle statutu zapłacą nawiązki. </div><div class="verse">Ja na pana Hrabiego nie zanoszę skargi; </div><div class="verse">To tylko były zwykłe sąsiedzkie zatargi». </div></div><div class="stanza-spacer"> </div>


<div class="stanza"><div class="verse" style="margin-left: 1em">«A czy Sędzia — rzekł Major — żółtą księgę czytał<a class="anchor" href="annotations.xhtml#annotation-480" id="anchor-480"><sup>480</sup></a>?» </div><div class="verse">«Co to za żółta księga?» pan Sędzia zapytał. </div><div class="verse">«Księga — rzekł Major — lepsza niż wasze statuty, </div><div class="verse">A w niej pisze co słowo: stryczek, Sybir, knuty; </div><div class="verse">Księga ustaw wojennych, teraz w Litwie całéj </div><div class="verse">Ogłoszonych: już pod stół wasze trybunały! </div><div class="verse">Podług ustaw wojennych, za takową psotę, </div><div class="verse">Pójdziecie już to najmniej w sybirną robotę». </div><div class="verse">«Apeluję — rzekł Sędzia — do gubernatora». </div><div class="verse">«Apeluj — rzekł Płut — choćby do Imperatora. </div><div class="verse">Wiesz, że gdy imperator zatwierdza ukazy, </div><div class="verse">Z łaski swej często karę powiększa dwa razy. </div><div class="verse">Apelujcie, ja może wynajdę w potrzebie, </div><div class="verse">Mospanie Sędzio, dobry kruczek i na ciebie. </div><div class="verse">Wszak Jankiel, szpieg, którego już rząd dawno śledzi, </div><div class="verse">Jest twoim domownikiem, w karczmie twojej siedzi. </div><div class="verse">Mogę teraz was wszystkich wziąć w areszt od razu». </div><div class="verse">«Mnie — rzekł Sędzia — brać w areszt? jak śmiesz bez rozkazu?» </div><div class="verse">I przychodziło coraz do żywszego sporu: </div><div class="verse">Gdy nowy gość zajechał na dziedziniec dworu. </div></div><div class="stanza-spacer"> </div>


<div class="stanza"><div class="verse" style="margin-left: 1em">Wjazd tłumny, dziwny. Przodem, niby laufer<a class="anchor" href="annotations.xhtml#annotation-481" id="anchor-481"><sup>481</sup></a>, bieży </div><div class="verse">Ogromny czarny baran, a łeb mu się jeży </div><div class="verse">Czterema rogami, z których dwa jako kabłąki </div><div class="verse">Kręcą się koło uszu, ubrane we dzwonki, </div><div class="verse">A dwa od czoła na bok wysuwając końce, </div><div class="verse">Wstrząsają kulki krągłe, mosiężne, brzęczące. </div><div class="verse">Za baranem szły woły, trzoda owiec, kozy, </div><div class="verse">Za bydłem cztery ciężko pakowane wozy. </div></div><div class="stanza-spacer"> </div>


<div class="stanza"><div class="verse" style="margin-left: 1em">Wszyscy odgadli, że to wjazd księdza kwestarza. </div><div class="verse">Więc pan Sędzia, powinność znając gospodarza, </div><div class="verse">Stał w progu witać gościa. Ksiądz na pierwszej bryce </div><div class="verse">Jechał, kapturem na wpół zasłoniwszy lice, </div><div class="verse">Ale go wnet poznano: bo gdy więźniów minął, </div><div class="verse">Zwrócił się ku nim twarzą, palcem na znak skinął. </div><div class="verse">I drugiej bryki furman równie był poznany: </div><div class="verse">Stary Maciek-Rózeczka, za chłopa przebrany. </div><div class="verse">Szlachta zaczęła krzyczeć, skoro się pokazał, </div><div class="verse">On rzekł: «Głupi!» ... i ręką milczenie nakazał. </div><div class="verse">Na trzecim wozie Prusak w kubraku wytartym, </div><div class="verse">A pan Zan z Mickiewiczem jechali na czwartym. </div></div><div class="stanza-spacer"> </div>


<div class="stanza"><div class="verse" style="margin-left: 1em">A tymczasem, Podhajscy i Isajewicze, </div><div class="verse">Birbasze, Wilbikowie, Biergiele, Kotwicze, </div><div class="verse">Widząc szlachtę Dobrzyńskich w tej ciężkiej niewoli, </div><div class="verse">Zaczęli z dawnych gniewów ostygać powoli: </div><div class="verse">Bo szlachta polska, chociaż niezmiernie kłótliwa </div><div class="verse">I porywcza do bitew, przecież nie jest mściwa. </div><div class="verse">Biega więc do Macieja starego po radę. </div><div class="verse">On koło wozów całą ustawia gromadę, </div><div class="verse">Każe czekać. </div></div><div class="stanza-spacer"> </div>


<div class="stanza"><div class="verse" style="margin-left: 12em">Bernardyn wstąpił do pokoju. </div><div class="verse">Zaledwie go poznano, choć nie zmienił stroju: </div><div class="verse">Tak przybrał inną postać. Zwyczajnie ponury, </div><div class="verse">Zamyślony: a teraz głowę wzniósł do góry, </div><div class="verse">I z miną rozjaśnioną, jak kwestarz rubacha<a class="anchor" href="annotations.xhtml#annotation-482" id="anchor-482"><sup>482</sup></a>, </div><div class="verse">Nim zaczął gadać, długo śmiał się:
 </div></div><div class="stanza-spacer"> </div>


<div class="stanza"><div class="verse" style="margin-left: 12em">«Cha, cha, cha, cha, </div><div class="verse">Kłaniam, kłaniam! Cha, cha, cha, wyśmienicie, przednie! </div><div class="verse">Panowie oficery, kto poluje we dnie, </div><div class="verse">Wy w nocy! Dobry połów: widziałem zwierzynę; </div><div class="verse">Oj skubać, skubać szlachtę, oj drzeć z nich łupinę! </div><div class="verse">Oj weźcież ich na munsztuk, bo też szlachta bryka! </div><div class="verse">Winszuję ci Majorze, żeś złowił Hrabika: </div><div class="verse">To tłuścioszek, to bogacz, panicz z antenatów; </div><div class="verse">Nie wypuszczaj go z klatki bez trzysta dukatów. </div><div class="verse">A jak weźmiesz, na klasztor daj jakie trzy grosze, </div><div class="verse">I dla mnie! bo ja zawżdy za twą duszę proszę. </div><div class="verse">Jakem bernardyn, bardzo myślę o twej duszy! </div><div class="verse">Śmierć i sztabsoficerów<a class="anchor" href="annotations.xhtml#annotation-483" id="anchor-483"><sup>483</sup></a> porywa za uszy! </div><div class="verse">Dobrze napisał Baka<a class="anchor" href="annotations.xhtml#annotation-484" id="anchor-484"><sup>484</sup></a>, że śmierć dżga<a class="anchor" href="annotations.xhtml#annotation-485" id="anchor-485"><sup>485</sup></a> za katy </div><div class="verse">W szkarłaty, i po suknie nieraz dobrze stuknie, </div><div class="verse">I po płótnie tak utnie jak i po kapturze, </div><div class="verse">I po fryzurze równie jak i po mundurze. </div><div class="verse">Śmierć matula, powiada Baka, jak cebula, </div><div class="verse">Łzy wyciska, gdy ściska, a równie przytula </div><div class="verse">I dziecko co się lula, i zucha co hula! </div><div class="verse">Ach! ach! Majorze, dzisiaj żyjem, jutro gnijem, </div><div class="verse">To tylko nasze, co dziś zjemy i wypijem! </div><div class="verse">Panie Sędzio, wszakże to czas podobno śniadać? </div><div class="verse">Siadam za stół, i proszę wszystkich za mną siadać </div><div class="verse">Majorze, gdyby zrazów? panie poruczniku, </div><div class="verse">Co myślisz? gdyby wazę dobrego ponczyku?» </div></div><div class="stanza-spacer"> </div>


<div class="stanza"><div class="verse" style="margin-left: 1em">«To prawda ojcze — rzekli dwaj oficerowie — </div><div class="verse">Czas by już zjeść i wypić pana Sędzi zdrowie!» </div></div><div class="stanza-spacer"> </div>


<div class="stanza"><div class="verse" style="margin-left: 1em">Zdziwili się domowi, patrząc na Robaka, </div><div class="verse">Skąd mu się wzięła mina i wesołość taka. </div><div class="verse">Sędzia wnet kucharzowi powtórzył rozkazy: </div><div class="verse">Wniesiono wazę, cukier, butelki i zrazy. </div><div class="verse">Płut i Ryków tak czynnie zaczęli się zwijać, </div><div class="verse">Tak łakomie połykać i gęsto zapijać, </div><div class="verse">Że w pół godziny zjedli dwadzieścia trzy zrazy </div><div class="verse">I wychylili ponczu ogromne pół wazy.
 </div></div><div class="stanza-spacer"> </div>


<div class="stanza"><div class="verse" style="margin-left: 1em">Więc Major syt i wesół w krześle się rozwalił, </div><div class="verse">Dobył fajkę, biletem bankowym<a class="anchor" href="annotations.xhtml#annotation-486" id="anchor-486"><sup>486</sup></a> zapalił, </div><div class="verse">I otarłszy śniadanie z ust końcem serwety, </div><div class="verse">Obrócił śmiejące się oczy na kobiety, </div><div class="verse">I rzekł: «Ja, piękne panie, lubię was jak wety! </div><div class="verse">Na me szlify majorskie: gdy człek zjadł śniadanie, </div><div class="verse">Najlepszą jest po zrazach zakąską gadanie </div><div class="verse">Z paniami tak pięknymi jak wy, piękne panie! </div><div class="verse">Wiecie co? grajmy w karty? w welba-cwelba<a class="anchor" href="annotations.xhtml#annotation-487" id="anchor-487"><sup>487</sup></a>? w wista? </div><div class="verse">Albo pójdźmy mazurka? he! do diabłów trzysta! </div><div class="verse">Wszak ja w jegerskim pułku pierwszy mazurzysta!» </div><div class="verse">Za czym ku damom bliżej chylił się wygięty, </div><div class="verse">I puszczał na przemiany dym i komplementy. </div></div><div class="stanza-spacer"> </div>


<div class="stanza"><div class="verse" style="margin-left: 1em">«Tańczyć! — zawołał Robak — gdy wychylę flaszę, </div><div class="verse">To i ja, choć ksiądz, habit czasami podkaszę </div><div class="verse">I potańczę mazurka! Ale wiesz, Majorze, </div><div class="verse">My tu pijem, a jegry tam zmarzną na dworze? </div><div class="verse">Hulać to hulać! Sędzio, daj beczkę siwuchy: </div><div class="verse">Major pozwoli, niechaj piją jegry zuchy!» </div><div class="verse">«Prosiłbym — rzecze Major — lecz w tym nie ma musu». </div><div class="verse">«Daj Sędzio — szepnął Robak — beczkę spirytusu». </div><div class="verse">I tak, kiedy we dworze sztab wesoły łyka, </div><div class="verse">Za domem zaczęła się w wojsku pijatyka. </div></div><div class="stanza-spacer"> </div>


<div class="stanza"><div class="verse" style="margin-left: 1em">Ryków kapitan milczkiem kielichy wychylał, </div><div class="verse">Lecz Major pił i razem<a class="anchor" href="annotations.xhtml#annotation-488" id="anchor-488"><sup>488</sup></a> damom się przymilał. </div><div class="verse">A wzmagał się w nim coraz tańcowania zapał. </div><div class="verse">Rzucił fajkę i rękę Telimeny złapał: </div><div class="verse">Chciał tańczyć, lecz uciekła; więc podszedł do Zosi, </div><div class="verse">Kłaniając się, słaniając, do mazurka prosi: </div><div class="verse">«Hej ty, Ryków, przestańże tam trąbić na fajce; </div><div class="verse">Precz fajka, wszak ty dobrze grasz na bałabajce. </div><div class="verse">Widzisz no tam gitarę, pódź no, weź gitarę </div><div class="verse">I mazurka! Ja, Major, idę w pierwszą parę». </div><div class="verse">Kapitan wziął gitarę i struny przykręcał, </div><div class="verse">Płut znowu Telimenę do tańca zachęcał. </div></div><div class="stanza-spacer"> </div>


<div class="stanza"><div class="verse" style="margin-left: 1em">«Słowo majorskie, panno: nie Rosyjaninem </div><div class="verse">Jestem, jeżeli kłamię; chcę być sukinsynem, </div><div class="verse">Jeżeli kłamię: spytaj, a oficerowie </div><div class="verse">Wszyscy poświadczą, cała armija to powie: </div><div class="verse">Że w tej drugiej armiji, w korpusie dziewiątym, </div><div class="verse">W drugiej pieszej dywizji, w pułku pięćdziesiątym </div><div class="verse">Jegerskim, major Płut jest pierwszy mazurzysta. </div><div class="verse">Pódźże panienko! nie bądź taka narowista! </div><div class="verse">Bo ja po oficersku ukarzę panienkę...» </div></div><div class="stanza-spacer"> </div>


<div class="stanza"><div class="verse" style="margin-left: 1em">To mówiąc skoczył, chwycił Telimeny rękę, </div><div class="verse">I szerokim całusem w blade ramię klasnął; </div><div class="verse">Gdy Tadeusz, przypadłszy z boku, w twarz mu trzasnął. </div><div class="verse">I całus, i policzek ozwały się razem, </div><div class="verse">Jeden za drugim, jako wyraz za wyrazem. </div></div><div class="stanza-spacer"> </div>


<div class="stanza"><div class="verse" style="margin-left: 1em">Major osłupiał, oczy przetarł, z gniewu blady </div><div class="verse">Zawołał: «Bunt! buntownik!» i dobywszy szpady, </div><div class="verse">Biegł przebić. Wtem ksiądz dostał z rękawa krócicę: </div><div class="verse">«Pal, Tadeuszku! — krzyknął — pal jak w jasną świécę!» </div><div class="verse">Tadeusz wnet pochwycił, wymierzył, wypalił, </div><div class="verse">Chybił, ale Majora zgłuszył i osmalił. </div><div class="verse">Porywa się z gitarą Ryków: «Bunt! bunt!» woła, </div><div class="verse">Wpada na Tadeusza; lecz Wojski zza stoła </div><div class="verse">Machnął ręką na odlew; nóż w powietrzu świsnął </div><div class="verse">Między głowy i pierwej uderzył, niż błysnął; </div><div class="verse">Uderza w dno gitary, na wylot ją wierci, </div><div class="verse">Schylił się na bok Ryków i tak uszedł śmierci, </div><div class="verse">Lecz strwożył się. Krzyknąwszy: «Jegry! bunt! Jej Bogu!» </div><div class="verse">Dobył szpady, broniąc się, zbliżał się do progu. </div></div><div class="stanza-spacer"> </div>


<div class="stanza"><div class="verse" style="margin-left: 1em">Wtem, z drugiej strony izby wpada szlachty wiele </div><div class="verse">Przez okna, z rapierami, Rózeczka na czele. </div><div class="verse">Płut w sieni, Ryków za nim, wołają żołnierzy. </div><div class="verse">Już trzech najbliższych domu na pomoc im bieży, </div><div class="verse">Już przeze drzwi włażą trzy błyszczące bagnety, </div><div class="verse">A za nimi trzy czarne schylone kaszkiety. </div><div class="verse">Maciek stał u drzwi z Rózgą wzniesioną do góry, </div><div class="verse">Lgnąc do ściany, czatował jako kot na szczury, </div><div class="verse">Aż ciął okropnie: może głowy by trzy zwalił; </div><div class="verse">Lecz stary czy nie dojrzał, czy zbyt się zapalił: </div><div class="verse">Bo nim szyję wytknęli, rąbnął po kaszkietach, </div><div class="verse">Zdarł je; Rózga spadając brzękła po bagnetach. </div><div class="verse">Moskale cofają się, Maciek ich wygania </div><div class="verse">Na dziedziniec. </div></div><div class="stanza-spacer"> </div>


<div class="stanza"><div class="verse" style="margin-left: 12em">Tam jeszcze więcej zamieszania. </div><div class="verse">Tam stronnicy Sopliców pracują w zawody </div><div class="verse">Nad rozkuciem Dobrzyńskich, rozrywają kłody. </div><div class="verse">Widząc to, jegry za broń porywają, biegą. </div><div class="verse">Sierżant wpadłszy bagnetem przebił Podhajskiego, </div><div class="verse">Dwóch drugich szlachty zranił, do trzeciego strzela: </div><div class="verse">Uciekają. Było to przy kłodzie Chrzciciela. </div><div class="verse">Ten już miał ręce wolne, gotowe ku walce; </div><div class="verse">Wstał, podniósł dłoń i zwinął w kłębek długie palce, </div><div class="verse">I z góry tak uderzył w grzbiet Rosyjanina, </div><div class="verse">Że twarz jego i skroń wbił w zamek karabina; </div><div class="verse">Trzasł zamek: lecz zalany krwią proch już nie spalił; </div><div class="verse">Sierżant u nóg Chrzciciela na swą broń się zwalił. </div><div class="verse">Chrzciciel schyla się, chwyta karabin za rurę </div><div class="verse">I wijąc jak kropidłem podnosi go w górę, </div><div class="verse">Robi młynka, dwóch zaraz szeregowych zwala </div><div class="verse">Po ramionach i w głowę ugadza kaprala. </div><div class="verse">Reszta zlękła od kłody cofa się z przestrachem: </div><div class="verse">Tak Kropiciel ruchomym nakrył szlachtę dachem. </div></div><div class="stanza-spacer"> </div>


<div class="stanza"><div class="verse" style="margin-left: 1em">Za czym rozbito kłodę, rozcięto powrozy. </div><div class="verse">Szlachta, już wolna, wpada na kwestarskie wozy; </div><div class="verse">Z nich dobywa rapiery, pałasze, tasaki, </div><div class="verse">Kosy, strzelby; Konewka znalazł dwa szturmaki </div><div class="verse">I worek kul; wsypał je do swego szturmaka, </div><div class="verse">Drugi, równie nabiwszy, ustąpił dla Saka. </div></div><div class="stanza-spacer"> </div>


<div class="stanza"><div class="verse" style="margin-left: 1em">Jegrów więcej przybywa. Mieszają się, tłuką; </div><div class="verse">Szlachta w zgiełku nie może ciąć krzyżową sztuką, </div><div class="verse">Jegry nie mogą strzelać; już walczą wręcz z bliska, </div><div class="verse">Już stal ząb za ząb o stal porwawszy się pryska, </div><div class="verse">Bagnet o szablę, kosa o gifes się łamie, </div><div class="verse">Pięść spotyka się z pięścią i z ramieniem ramię. </div></div><div class="stanza-spacer"> </div>


<div class="stanza"><div class="verse" style="margin-left: 1em">Lecz Ryków z częścią jegrów pobiegł, gdzie stodoła </div><div class="verse">Tyka płotów; tam staje, na żołnierzy woła, </div><div class="verse">Ażeby zaprzestali bitwę tak bezładną, </div><div class="verse">Gdzie, nie używszy broni, pod pięściami padną. </div><div class="verse">Gniewny, że sam nie może dać ognia, bo w tłumie </div><div class="verse">Moskalów od Polaków rozróżnić nie umie, </div><div class="verse">Woła: «Stroj się!» (co znaczy: formuj się do szyku) </div><div class="verse">Ale komendy jego nie słychać śród krzyku. </div></div><div class="stanza-spacer"> </div>


<div class="stanza"><div class="verse" style="margin-left: 1em">Stary Maciek, do ręcznych zapasów niezdolny, </div><div class="verse">Rejterował się, czyniąc przed sobą plac wolny </div><div class="verse">Na prawo i na lewo. Tu, końcem szablicy </div><div class="verse">Uciera bagnet z rury jako knot ze świécy; </div><div class="verse">Tam, machnąwszy na odlew, ścina albo kole: </div><div class="verse">I tak ostróżny Maciek ustępuje w pole. </div></div><div class="stanza-spacer"> </div>


<div class="stanza"><div class="verse" style="margin-left: 1em">Lecz z największym na niego naciera uporem </div><div class="verse">Stary Gifrejter, co był pułku instruktorem, </div><div class="verse">Wielki mistrz na bagnety. Zebrał się sam w sobie, </div><div class="verse">Skurczył się, a karabin porwał w ręce obie, </div><div class="verse">Prawą u zamka, lewą w pół rury porywa, </div><div class="verse">Kręci się, podskakuje, czasem przysiadywa, </div><div class="verse">Lewą rękę opuszcza, a broń z prawej ręki </div><div class="verse">Suwa naprzód jak żądło z wężowej paszczęki </div><div class="verse">I znowu ją w tył cofa, na kolanie wspiera: </div><div class="verse">I tak kręcąc się, skacząc, na Maćka naciera. </div></div><div class="stanza-spacer"> </div>


<div class="stanza"><div class="verse" style="margin-left: 1em">Ocenił przeciwnika zręczność Maciek stary </div><div class="verse">I lewą ręką włożył na nos okulary, </div><div class="verse">Prawą, rękojeść Rózgi tuż przy piersiach trzyma, </div><div class="verse">Cofa się, Gifrejtera ruch śledząc oczyma; </div><div class="verse">Sam słania się na nogach, jakoby był pijany. </div><div class="verse">Gifrejter bieży prędzej i pewny wygranej; </div><div class="verse">Żeby uchodzącego tym łacniej dosiągnął, </div><div class="verse">Powstał i całą prawą rękę wzdłuż wyciągnął, </div><div class="verse">Popychając karabin, a tak się wysilił </div><div class="verse">Pchnięciem i wagą broni, że się aż pochylił: </div><div class="verse">Maciek, tam kędy bagnet wkłada się na rurę, </div><div class="verse">Podstawia swą rękojeść, podbija broń w górę </div><div class="verse">I wnet spuszczając Rózgę, tnie Moskala w rękę </div><div class="verse">Raz, i znowu na odlew przecina mu szczękę. </div><div class="verse">Tak padł Gifrejter, fechmistrz najpierwszy z Moskalów, </div><div class="verse">Kawaler trzech krzyżyków i czterech medalów. </div></div><div class="stanza-spacer"> </div>


<div class="stanza"><div class="verse" style="margin-left: 1em">Tymczasem koło kłodek lewe szlachty skrzydło </div><div class="verse">Już jest bliskie zwycięstwa. Tam walczył Kropidło </div><div class="verse">Widny z dala, tam Brzytwa wił się śród Moskali: </div><div class="verse">Ten ich w pół ciała rzeza, tamten w głowy wali. </div><div class="verse">Jako machina, którą niemieccy majstrowie </div><div class="verse">Wymyślili i która młockarnią się zowie, </div><div class="verse">A jest razem sieczkarnią, ma cepy i noże, </div><div class="verse">Razem i słomę kraje, i wybija zboże: </div><div class="verse">Tak pracują Kropiciel i Brzytwa pospołu, </div><div class="verse">Mordując nieprzyjaciół, ten z góry, ten z dołu. </div></div><div class="stanza-spacer"> </div>


<div class="stanza"><div class="verse" style="margin-left: 1em">Lecz Kropiciel już pewne porzuca zwycięstwo; </div><div class="verse">Bieży na prawe skrzydło, gdzie niebezpieczeństwo </div><div class="verse">Nowe grozi Maćkowi. Śmierci Gifrejtera<a class="anchor" href="annotations.xhtml#annotation-489" id="anchor-489"><sup>489</sup></a> </div><div class="verse">Mszcząc się, Proporszczyk<a class="anchor" href="annotations.xhtml#annotation-490" id="anchor-490"><sup>490</sup></a> z długim szpontonem naciera </div><div class="verse">(Szponton, jest to zarazem dzida i siekiera; </div><div class="verse">Teraz już zaniedbany i tylko na flocie </div><div class="verse">Używają go; wówczas służył i piechocie). </div><div class="verse">Proporszczyk, człowiek młody, zręcznie się uwijał; </div><div class="verse">Ilekroć mu przeciwnik broń na bok odbijał, </div><div class="verse">On cofał się: młodego nie mógł Maciek zgonić, </div><div class="verse">I tak nie raniąc, musiał tylko siebie bronić. </div><div class="verse">Już mu Proporszczyk dzidą lekką ranę zadał, </div><div class="verse">Już wznosząc w górę berdysz do cięcia się składał, </div><div class="verse">Chrzciciel nie zdoła dobiec, lecz staje wpół drogi, </div><div class="verse">Okręca broń i ciska wrogowi pod nogi. </div><div class="verse">Skruszył kość; już Proporszczyk szponton z rąk upuszcza, </div><div class="verse">Słania się: wpada Chrzciciel, za nim szlachty tłuszcza, </div><div class="verse">A za szlachtą Moskale od lewego skrzydła </div><div class="verse">Biegą zmieszani. Wszczął się bój koło Kropidła. </div></div><div class="stanza-spacer"> </div>


<div class="stanza"><div class="verse" style="margin-left: 1em">Chrzciciel, który w obronie Maćka oręż stracił, </div><div class="verse">Ledwie że tej przysługi życiem nie przypłacił: </div><div class="verse">Bo przypadło nań z tyłu dwóch silnych Moskali, </div><div class="verse">I czworo rąk zarazem we włos mu wplątali; </div><div class="verse">Upiąwszy się nogami ciągną jako liny </div><div class="verse">Sprężyste, uwiązane do masztu wiciny<a class="anchor" href="annotations.xhtml#annotation-491" id="anchor-491"><sup>491</sup></a>. </div><div class="verse">Daremnie w tył Kropiciel ciska ślepe razy; </div><div class="verse">Chwieje się: a wtem postrzegł, że blisko Gerwazy </div><div class="verse">Walczy; zawołał: «Jezus Maryja! Scyzoryku!» </div></div><div class="stanza-spacer"> </div>


<div class="stanza"><div class="verse" style="margin-left: 1em">Klucznik, trwogę Chrzciciela poznawszy po krzyku, </div><div class="verse">Odwrócił się, i spuścił ostrze płytkiej stali </div><div class="verse">Między głowę Chrzciciela i ręce Moskali. </div><div class="verse">Cofnęli się, wydawszy przeraźliwe głosy; </div><div class="verse">Lecz jedna ręka, mocniej wplątana we włosy, </div><div class="verse">Została się wisząca i krwią buchająca. </div><div class="verse">Tak orlik, jedną szponę gdy wbije w zająca, </div><div class="verse">Drugą, by wstrzymać zwierza, o drzewo uczepi, </div><div class="verse">A zając, targnąwszy się, orła wpół rozsczepi; </div><div class="verse">Prawa szpona u drzewa zostaje się w lesie, </div><div class="verse">A lewą zakrwawioną źwierz na pola niesie. </div></div><div class="stanza-spacer"> </div>


<div class="stanza"><div class="verse" style="margin-left: 1em">Kropiciel wolny, oczy obraca dokoła, </div><div class="verse">Ręce wyciąga, broni szuka, broni woła; </div><div class="verse">Tymczasem grzmi pięściami, stojąc; mocno w kroku, </div><div class="verse">I pilnując się z bliska Gerwazego boku, </div><div class="verse">Aż Saka, syna swego, postrzega w natłoku. </div><div class="verse">Sak prawą ręką szturmak wymierza, a lewą </div><div class="verse">Ciągnie za sobą długie sążniowate drzewo, </div><div class="verse">Uzbrojone w krzemienie i guzy, i sęki<a class="anchor" href="annotations.xhtml#annotation-492" id="anchor-492"><sup>492</sup></a> </div><div class="verse">(Nikt by go nie podźwignął prócz Chrzciciela ręki). </div><div class="verse">Chrzciciel, gdy miłą broń swą, swe Kropidło zoczył, </div><div class="verse">Chwycił je, ucałował, z radości podskoczył, </div><div class="verse">Zakręcił je nad głową i zaraz ubroczył. </div></div><div class="stanza-spacer"> </div>


<div class="stanza"><div class="verse" style="margin-left: 1em">Co potem dokazywał, jakie klęski szerzył, </div><div class="verse">Daremnie śpiewać: nikt by muzie nie uwierzył; </div><div class="verse">Jak nie wierzono w Wilnie ubogiej kobiécie, </div><div class="verse">Która stojąc na świętej Ostrej Bramy szczycie, </div><div class="verse">Widziała, jako Dejów, moskiewski jenerał, </div><div class="verse">Wchodząc z pułkiem kozaków, już bramę otwierał, </div><div class="verse">I jak jeden mieszczanin, zwany Czarnobacki, </div><div class="verse">Zabił Dejowa i zniósł cały pułk kozacki<a class="anchor" href="annotations.xhtml#annotation-493" id="anchor-493"><sup>493</sup></a>. </div></div><div class="stanza-spacer"> </div>


<div class="stanza"><div class="verse" style="margin-left: 1em">Dosyć, że się tak stało, jak przewidział Ryków: </div><div class="verse">Jegry w tłumie ulegli mocy przeciwników. </div><div class="verse">Dwudziestu trzech na ziemi wala się zabitych, </div><div class="verse">Trzydziestu kilku jęczy ranami okrytych, </div><div class="verse">Wielu pierzchło, skryło się w sad, w chmiele, nad rzekę, </div><div class="verse">Kilku wpadło do domu pod kobiet opiekę. </div></div><div class="stanza-spacer"> </div>


<div class="stanza"><div class="verse" style="margin-left: 1em">Zwycięska szlachta biega z okrzykiem wesela: </div><div class="verse">Ci do beczek, ci łupy rwą z nieprzyjaciela; </div><div class="verse">Jeden Robak tryumfów szlachty nie podziela. </div><div class="verse">On dotąd sam nie walczył (bo bronią kanony </div><div class="verse">Księdzu bić się), lecz jako człowiek doświadczony </div><div class="verse">Dawał rady, plac boju z różnych stron obchodził, </div><div class="verse">Wzrokiem, ręką, walczących zachęcał, przywodził. </div><div class="verse">I teraz woła, aby do niego się łączyć, </div><div class="verse">Uderzyć na Rykowa, zwycięstwo dokończyć. </div><div class="verse">Tymczasem przez posłańca wskazał do Rykowa, </div><div class="verse">Że jeżeli broń złoży, życie swe zachowa; </div><div class="verse">Jeżeli zaś oddanie broni będzie zwlekać, </div><div class="verse">Robak każe otoczyć resztę i wysiekać. </div></div><div class="stanza-spacer"> </div>


<div class="stanza"><div class="verse" style="margin-left: 1em">Kapitan Ryków wcale nie prosił pardonu; </div><div class="verse">Zebrawszy koło siebie pół batalijonu, </div><div class="verse">Krzyknął: «Za broń!» — wnet szereg karabiny chwyta; </div><div class="verse">Chrząsnęła broń, a była już dawno nabita; </div><div class="verse">Krzyknął: «Cel!» — rury rzędem zabłysnęły długim; </div><div class="verse">Krzyknął: «Ognia koleją!» — grzmią jeden po drugim. </div><div class="verse">Ten strzela, ten nabija, ten chwyta do ręki, </div><div class="verse">Słychać świsty kul, zamków chrzęsty, sztenflów dźwięki: </div><div class="verse">Cały szereg zdaje się być ruchomym płazem, </div><div class="verse">Który tysiąc błyszczących nóg wywija razem. </div></div><div class="stanza-spacer"> </div>


<div class="stanza"><div class="verse" style="margin-left: 1em">Prawda, że jegry byli mocnym trunkiem pjani, </div><div class="verse">Źle mierzą i chybiają, rzadko który rani, </div><div class="verse">Ledwie który zabije: przecież dwóch Maciejów </div><div class="verse">Już zraniono i poległ jeden z Bartłomiejów. </div><div class="verse">Szlachta z niewiela<a class="anchor" href="annotations.xhtml#annotation-494" id="anchor-494"><sup>494</sup></a> rusznic z rzadka się odstrzela; </div><div class="verse">Chce szablami uderzyć na nieprzyjaciela, </div><div class="verse">Ale starsi wstrzymują; kule gęsto świszczą, </div><div class="verse">Rażą, spędzają, wkrótce dziedziniec oczyszczą, </div><div class="verse">Już aż po szybach dworu zaczynają dzwonić. </div></div><div class="stanza-spacer"> </div>


<div class="stanza"><div class="verse" style="margin-left: 1em">Tadeusz, który został w domu, kobiet, bronić </div><div class="verse">Z rozkazu stryja, słysząc że coraz to gorzéj </div><div class="verse">Wre bitwa, wybiegł, za nim wybiegł Podkomorzy, </div><div class="verse">Któremu Tomasz wreszcie przyniósł karabelę; </div><div class="verse">Śpieszy, łączy się z szlachtą i staje na czele. </div><div class="verse">Bieży, broń wzniósłszy, szlachta rusza jego śladem: </div><div class="verse">Jegry przypuściwszy ich, sypnęli kul gradem: </div><div class="verse">Legł Isajewicz, Wilbik, Brzytewka raniony; </div><div class="verse">Za czym wstrzymują szlachtę Robak z jednej strony </div><div class="verse">A z drugiej Maciej. Szlachta ostyga w zapale, </div><div class="verse">Ogląda się, cofa się; widzą to Moskale: </div><div class="verse">Kapitan Ryków myśli ostatni cios zadać, </div><div class="verse">Spędzić szlachtę z dziedzińca i dworem owładać<a class="anchor" href="annotations.xhtml#annotation-495" id="anchor-495"><sup>495</sup></a>. </div></div><div class="stanza-spacer"> </div>


<div class="stanza"><div class="verse" style="margin-left: 1em">«Formuj się do ataku! — zawołał — na sztyki! </div><div class="verse">Naprzód!» Wnet szereg rury wytknąwszy jak tyki, </div><div class="verse">Schyla głowy, zrusza się i przyśpiesza kroku. </div><div class="verse">Darmo szlachta wstrzymuje z przodu, strzela z boku: </div><div class="verse">Szereg już pół dziedzińca przeszedł bez oporu; </div><div class="verse">Kapitan pokazując szpadą na drzwi dworu, </div><div class="verse">Krzyczy: «Sędzio! poddaj się, bo dwór spalić każę!» </div><div class="verse">«Pal — woła Sędzia — ja cię w tym ogniu usmażę». </div></div><div class="stanza-spacer"> </div>


<div class="stanza"><div class="verse" style="margin-left: 1em">O dworze Soplicowski! Jeśli dotąd całe </div><div class="verse">Świecą się pod lipami twoje ściany białe, </div><div class="verse">Jeśli tam dotąd szlachty sąsiedzkiej gromada </div><div class="verse">Za gościnnymi stoły Sędziego zasiada: </div><div class="verse">Pewnie tam piją często za Konewki zdrowie; </div><div class="verse">Bez niego już by było dziś po Soplicowie! </div></div><div class="stanza-spacer"> </div>


<div class="stanza"><div class="verse" style="margin-left: 1em">Konewka dotąd małe dał męstwa dowody. </div><div class="verse">Choć najpierwszy ze szlachty uwolniony z kłody, </div><div class="verse">Choć zaraz znalazł w wozie swą miłą konewkę, </div><div class="verse">Swój szturmak faworytny i z nim kul sakiewkę: </div><div class="verse">Nie chciał bić się; powiadał, że sobie nie ufa </div><div class="verse">Na czczo. Szedł więc, gdzie stała spirytusu kufa: </div><div class="verse">Ręką jak łyżką strumień do ust sobie chylił. </div><div class="verse">Dopiero, gdy się dobrze rozgrzał i posilił, </div><div class="verse">Poprawił czapkę, z kolan wziął do rąk konewkę, </div><div class="verse">Zmacał sztenflem naboju, podsypał panewkę, </div><div class="verse">I spojrzał na plac boju. Widzi, że błyszcząca </div><div class="verse">Fala bagnetów szlachtę bije i roztrąca: </div><div class="verse">Przeciw tej fali płynie; schyla się do ziemi </div><div class="verse">I nurkuje pomiędzy trawami gęstemi, </div><div class="verse">Środkiem dziedzińca; aż tam, gdzie rosła pokrzywa, </div><div class="verse">Zasadza się, a Saka gestami przyzywa. </div></div><div class="stanza-spacer"> </div>


<div class="stanza"><div class="verse" style="margin-left: 1em">Sak, broniąc dworu, stanął z szturmakiem u proga: </div><div class="verse">Bo w tym dworze mieszkała jego Zosia droga, </div><div class="verse">Od której choć w zalotach został pogardzony, </div><div class="verse">Kochał ją zawsze, zginąć rad dla jej obrony. </div></div><div class="stanza-spacer"> </div>


<div class="stanza"><div class="verse" style="margin-left: 1em">Już szereg jegrów w marszu na pokrzywę wkracza: </div><div class="verse">Gdy Konew ruszył cyngla i z paszczy garłacza </div><div class="verse">Tuzin kul rozsiekanych puszcza śród Moskali, </div><div class="verse">Sak puszcza drugi tuzin. Jegry się zmieszali. </div><div class="verse">Przerażony zasadzką szereg w kłąb się zwija, </div><div class="verse">Cofa się, rzuca rannych; Chrzciciel ich dobija. </div></div><div class="stanza-spacer"> </div>


<div class="stanza"><div class="verse" style="margin-left: 1em">Stodoła już daleko; bojąc się odwodu </div><div class="verse">Długiego, Ryków skoczył pod parkan ogrodu; </div><div class="verse">Tam, pierzchającą rotę zatrzymuje w biegu. </div><div class="verse">Szykuje, lecz szyk zmienia: z jednego szeregu </div><div class="verse">Robi trójkąt, klin ostry wystawując<a class="anchor" href="annotations.xhtml#annotation-496" id="anchor-496"><sup>496</sup></a> z przodu, </div><div class="verse">A dwa boki opiera o parkan ogrodu. </div><div class="verse">Dobrze zrobił, bo jazda nań od zamku wali. </div></div><div class="stanza-spacer"> </div>


<div class="stanza"><div class="verse" style="margin-left: 1em">Hrabia, który był w zamku pod strażą Moskali, </div><div class="verse">Gdy pierzchła straż zlękniona, dworzan na koń wsadził, </div><div class="verse">I słysząc strzały, w ogień jazdę swą prowadził, </div><div class="verse">Sam na czele z żelazem nad głowę wzniesionem. </div><div class="verse">Wtem Ryków krzyknął: «Ognia pół batalijonem!» </div><div class="verse">Przeleciała po zamkach wzdłuż nitka ognista, </div><div class="verse">I z czarnych rur wytkniętych świsnęło kul trzysta. </div><div class="verse">Trzech jezdnych padło rannych, jeden trupem leży. </div><div class="verse">Padł koń Hrabi, spadł Hrabia; Klucznik krzycząc bieży </div><div class="verse">Na ratunek, bo widzi: jegry na cel wzięli </div><div class="verse">Ostatniego z Horeszków, chociaż po kądzieli. </div><div class="verse">Robak był bliższy; Hrabię ciałem swym zakrywa, </div><div class="verse">Dostał za niego postrzał, spod konia dobywa, </div><div class="verse">Uprowadza; a szlachcie każe się rozstąpić, </div><div class="verse">Lepiej mierzyć, postrzałów nadaremnych skąpić, </div><div class="verse">Kryć się za płoty, studnie, za ściany obory; </div><div class="verse">Hrabia z jazdą ma czekać sposobniejszej pory. </div></div><div class="stanza-spacer"> </div>


<div class="stanza"><div class="verse" style="margin-left: 1em">Plany Robaka pojął i wykonał cudnie </div><div class="verse">Tadeusz. Stał ukryty za drewnianą studnię; </div><div class="verse">A że trzeźwy i dobrze strzelał z dubeltówki </div><div class="verse">(Mógł trafić do rzuconej w powietrze złotówki), </div><div class="verse">Okropnie razi Moskwę. Starszyznę wybiera; </div><div class="verse">Za pierwszym zaraz strzałem ubił feldfebera, </div><div class="verse">Potem z dwóch rur raz po raz dwóch sierżantów sprząta, </div><div class="verse">Mierzy to po galonach, to w środek trójkąta, </div><div class="verse">Gdzie stał sztab; za czym Ryków gniewa się i dąsa, </div><div class="verse">Tupa<a class="anchor" href="annotations.xhtml#annotation-497" id="anchor-497"><sup>497</sup></a> nogami, szpady swej rękojeść kąsa: </div><div class="verse">«Majorze Płucie — woła — co to z tego będzie? </div><div class="verse">Wkrótce tu nie zostanie nikt z nas przy komendzie!» </div></div><div class="stanza-spacer"> </div>


<div class="stanza"><div class="verse" style="margin-left: 1em">Więc Płut na Tadeusza krzyknął z wielkim gniewem: </div><div class="verse">«Panie Polak, wstydź się pan, chować się za drzewem; </div><div class="verse">Nie bądź tchórz, wyjdź na środek, bij się honorowie<a class="anchor" href="annotations.xhtml#annotation-498" id="anchor-498"><sup>498</sup></a>, </div><div class="verse">Po żołniersku». A na to Tadeusz odpowie: </div><div class="verse">«Majorze! jeśli jesteś tak śmiałym rycerzem, </div><div class="verse">A czegoż ty się chowasz za jegrów kołnierzem? </div><div class="verse">Nie tchórzę ja przed tobą: wynidź<a class="anchor" href="annotations.xhtml#annotation-499" id="anchor-499"><sup>499</sup></a> no zza płotów; </div><div class="verse">Dostałeś w twarz, jam przecie bić się z tobą gotów! </div><div class="verse">Po co krwi rozlew? Między nami była zwada: </div><div class="verse">Niechajże ją rozstrzygnie pistolet lub szpada. </div><div class="verse">Daję ci broń na wybór, od działa do szpilki; </div><div class="verse">A nie, to was wystrzelam jako w jamie wilki». </div><div class="verse">I to mówiąc wystrzelił, a tak dobrze mierzył, </div><div class="verse">Że porucznika obok Rykowa uderzył. </div></div><div class="stanza-spacer"> </div>


<div class="stanza"><div class="verse" style="margin-left: 1em">«Majorze — szepnął Ryków — wyjdź na pojedynek, </div><div class="verse">I pomścij się za jego raniejszy<a class="anchor" href="annotations.xhtml#annotation-500" id="anchor-500"><sup>500</sup></a> uczynek. </div><div class="verse">Jeśli tego szlachcica kto inny zabije, </div><div class="verse">To Major widzi, Major hańby swej nie zmyje. </div><div class="verse">Trzeba tego szlachcica na pole wywabić; </div><div class="verse">Nie można z karabina, to choć szpadą zabić. </div><div class="verse">»Co puka, to nie sztuka, to wolę co kole«: </div><div class="verse">Mówił stary Suworów; wyjdź Majorze w pole, </div><div class="verse">Bo on nas powystrzela; patrz, bierze do celu». </div><div class="verse">Na to rzekł Major: «Ryków! miły przyjacielu! </div><div class="verse">Ty jesteś zuch na szpady: wyjdź ty bracie Ryków. </div><div class="verse">Lub wiesz co, wyszlem<a class="anchor" href="annotations.xhtml#annotation-501" id="anchor-501"><sup>501</sup></a> kogo z naszych poruczników. </div><div class="verse">Ja, major, ja nie mogę odstąpić żołnierzy, </div><div class="verse">Do mnie batalijonu komenda należy». </div><div class="verse">Słysząc to Ryków, szpadę podniósł, wyszedł śmiało, </div><div class="verse">Kazał ognia zaprzestać, machnął chustką białą. </div><div class="verse">Pyta się Tadeusza, jaką broń podoba; </div><div class="verse">Po układach, na szpady zgodzili się oba. </div><div class="verse">Tadeusz broni nie miał: gdy szukano szpady, </div><div class="verse">Wyskoczył Hrabia zbrojny i zerwał układy. </div></div><div class="stanza-spacer"> </div>


<div class="stanza"><div class="verse" style="margin-left: 1em">«Panie Soplico! — wołał — z przeproszeniem pana, </div><div class="verse">Pan wyzwałeś Majora! Ja do Kapitana </div><div class="verse">Mam dawniejszą urazę: on do zamku mego...» </div><div class="verse">(«Mów pan — przerwał Protazy — do zamku naszego») </div><div class="verse">«On wpadł — rzekł kończąc Hrabia — na czele złodziejów, </div><div class="verse">On, poznałem Rykowa, wiązał mych dżokejów. </div><div class="verse">Skarzę, go, jakom zbójców skarał pod opoką, </div><div class="verse">Którą Sycylijanie zwą Birbante-rokko». </div></div><div class="stanza-spacer"> </div>


<div class="stanza"><div class="verse" style="margin-left: 1em">Uciszyli się wszyscy, ustało strzelanie; </div><div class="verse">Wojska ciekawe patrzą na wodzów spotkanie. </div><div class="verse">Hrabia i Ryków idą, obróceni bokiem, </div><div class="verse">Prawą ręką i prawym grożąc sobie okiem; </div><div class="verse">Wtem lewymi rękami odkrywają głowy </div><div class="verse">I kłaniają się grzecznie (zwyczaj honorowy, </div><div class="verse">Nim przyjdzie do zabójstwa, naprzód się przywitać). </div><div class="verse">Już spotkały się szpady i zaczęły zgrzytać; </div><div class="verse">Rycerze wznosząc nogi, prawymi kolany </div><div class="verse">Przyklękają, w przód i w tył skacząc na przemiany. </div></div><div class="stanza-spacer"> </div>


<div class="stanza"><div class="verse" style="margin-left: 1em">Ale Płut, Tadeusza widząc przed swym frontem, </div><div class="verse">Naradzał się po cichu z gifrejterem Gontem, </div><div class="verse">Który w rocie uchodził za pierwszego strzelca. </div><div class="verse">«Gonto — rzekł Major — widzisz ty tego wisielca? </div><div class="verse">Jeśli mu wsadzisz kulę, tam pod piątym żebrem, </div><div class="verse">To dostaniesz ode mnie cztery ruble srebrem». </div><div class="verse">Gont odwodzi karabin, do zamka się chyli, </div><div class="verse">Wierni go towarzysze płaszczami okryli; </div><div class="verse">Mierzy, nie w żebro, ale w głowę Tadeusza: </div><div class="verse">Strzelił i trafił... blisko, w środek kapelusza. </div><div class="verse">Okręcił się Tadeusz: aż Kropiciel wpada </div><div class="verse">Na Rykowa, a za nim szlachta krzycząc: «Zdrada!» </div><div class="verse">Tadeusz go zasłania. Ledwie zdołał Ryków </div><div class="verse">Zrejterować się i wpaść we środek swych szyków. </div></div><div class="stanza-spacer"> </div>


<div class="stanza"><div class="verse" style="margin-left: 1em">Znowu Dobrzyńscy z Litwą natarli w zawody, </div><div class="verse">I pomimo dawniejsze dwóch stronnictw niezgody </div><div class="verse">Walczą jak bracia, jeden drugiego zachęca. </div><div class="verse">Dobrzyńscy, widząc, jak się Podhajski wykręca </div><div class="verse">Tuż przed szeregiem jegrów i kosą ich kraje, </div><div class="verse">Zawołali z radością: «Niech żyją Podhaje! </div><div class="verse">Naprzód bracia Litwini, górą, górą Litwa!» </div><div class="verse">Skołubowie zaś, widząc, jak waleczny Brzytwa, </div><div class="verse">Choć ranny, leci z szablą wzniesioną do góry, </div><div class="verse">Krzyknęli: «Górą Maćki, niech żyją Mazury!» </div><div class="verse">Dodawszy wzajem serca biegną na Moskali: </div><div class="verse">Nadaremnie ich Robak z Maćkiem wstrzymywali. </div></div><div class="stanza-spacer"> </div>


<div class="stanza"><div class="verse" style="margin-left: 1em">Gdy tak na rotę jegrów uderzano z przodu, </div><div class="verse">Wojski rzuca plac boju, idzie do ogrodu; </div><div class="verse">Przy boku jego stąpał ostrożny Protazy, </div><div class="verse">A Wojski mu po cichu wydawał rozkazy. </div></div><div class="stanza-spacer"> </div>


<div class="stanza"><div class="verse" style="margin-left: 1em">Stała w ogrodzie, prawie pod samym parkanem, </div><div class="verse">O który się opierał Ryków swym trójgranem<a class="anchor" href="annotations.xhtml#annotation-502" id="anchor-502"><sup>502</sup></a>, </div><div class="verse">Wielka stara sernica, budowana w kratki </div><div class="verse">Z belek na krzyż wiązanych, podobna do klatki. </div><div class="verse">W niej świeciły się białych serów mnogie kopy; </div><div class="verse">Wkoło zaś wahały się suszące się snopy </div><div class="verse">Szałwi, benedykty, kardy, macierzanki: </div><div class="verse">Cała zielna domowa apteka Wojszczanki. </div><div class="verse">Sernica w górze miała wszerz sążni<a class="anchor" href="annotations.xhtml#annotation-503" id="anchor-503"><sup>503</sup></a> półczwarta<a class="anchor" href="annotations.xhtml#annotation-504" id="anchor-504"><sup>504</sup></a>, </div><div class="verse">A u dołu na jednym wielkim słupie wsparta </div><div class="verse">Niby gniazdo bocianie. Stary słup dębowy </div><div class="verse">Pochylił się, bo już był wygnił do połowy, </div><div class="verse">Groził upadkiem. Nieraz Sędziemu radzono, </div><div class="verse">Aby zrzucił budowę wiekiem nadwątloną; </div><div class="verse">Ale Sędzia powiadał, że woli poprawiać </div><div class="verse">Aniżeli rozrzucać, albo też przestawiać: </div><div class="verse">Odkładał budowanie do sposobnej pory, </div><div class="verse">Tymczasem pod słup kazał wetknąć dwie podpory. </div><div class="verse">Tak pokrzepiona ale nietrwała budowa </div><div class="verse">Wyglądała za parkan nad trójkąt Rykowa. </div></div><div class="stanza-spacer"> </div>


<div class="stanza"><div class="verse" style="margin-left: 1em">Ku tej sernicy Wojski z Woźnym milczkiem idą, </div><div class="verse">Każdy zbrojny ogromnym drągiem jakby dzidą; </div><div class="verse">Za nimi ochmistrzyni dąży przez konopie </div><div class="verse">I kuchcik, małe, ale bardzo silne chłopię. </div><div class="verse">Przyszedłszy, drągi wparli w wierzch słupa nadgniły, </div><div class="verse">Sami u końców wisząc pchają z całej siły: </div><div class="verse">Jako flisy<a class="anchor" href="annotations.xhtml#annotation-505" id="anchor-505"><sup>505</sup></a> uwięzłą na rapach<a class="anchor" href="annotations.xhtml#annotation-506" id="anchor-506"><sup>506</sup></a> wicinę<a class="anchor" href="annotations.xhtml#annotation-507" id="anchor-507"><sup>507</sup></a> </div><div class="verse">Długimi drągi<a class="anchor" href="annotations.xhtml#annotation-508" id="anchor-508"><sup>508</sup></a> z brzegu pędzą na głębinę. </div></div><div class="stanza-spacer"> </div>


<div class="stanza"><div class="verse" style="margin-left: 1em">Trzasnął słup: już sernica chwieje się i wali </div><div class="verse">Z brzemieniem drzew i serów na trójkąt Moskali. </div><div class="verse">Gniecie, rani, zabija; gdzie stały szeregi, </div><div class="verse">Leżą drwa, trupy, sery białe jako śniegi, </div><div class="verse">Krwią i mózgiem splamione. Trójkąt w sztuki pryska, </div><div class="verse">A już w środku Kropidło grzmi, już Brzytwa błyska, </div><div class="verse">Siecze Rózga, od dworu wpada szlachty tłuszcza, </div><div class="verse">A Hrabia od bram jazdę na rozpierzchłych puszcza. </div></div><div class="stanza-spacer"> </div>


<div class="stanza"><div class="verse" style="margin-left: 1em">Już tylko ośmiu jegrów z sierżantem na czele </div><div class="verse">Bronią się; bieży Klucznik, oni stoją śmiele, </div><div class="verse">Dziewięć rur wymierzyli prosto w łeb Klucznika; </div><div class="verse">On leci na strzał, kręcąc ostrze Scyzoryka. </div><div class="verse">Widzi to ksiądz: zabiega Klucznikowi drogę, </div><div class="verse">Sam pada i podbija Gerwazemu nogę: </div><div class="verse">Upadli, właśnie kiedy pluton ognia dawał. </div><div class="verse">Ledwie ołów prześwisnął, już Gerwazy wstawał, </div><div class="verse">Już wskoczył w dym, dwóm jegrom zaraz głowy zmiata </div><div class="verse">Uciekają strwożeni; Klucznik goni, płata; </div><div class="verse">Oni biegną dziedzińcem, Gerwazy ich torem; </div><div class="verse">Wpadają we drzwi gumna<a class="anchor" href="annotations.xhtml#annotation-509" id="anchor-509"><sup>509</sup></a> stojące otworem, </div><div class="verse">I Gerwazy do gumna na ich karkach wjechał, </div><div class="verse">Zniknął w ciemności, ale bitwy nie zaniechał: </div><div class="verse">Bo przeze drzwi jęk słychać, wrzask i gęste razy. </div><div class="verse">Wkrótce ucichło wszystko. Wyszedł sam Gerwazy </div><div class="verse">Z mieczem krwawym. </div></div><div class="stanza-spacer"> </div>


<div class="stanza"><div class="verse" style="margin-left: 12em">Już szlachta odzierżyła pole, </div><div class="verse">Porozpędzanych jegrów ściga, rąbie, kole. </div><div class="verse">Ryków sam został; krzyczy, że broni nie złoży, </div><div class="verse">Bije się; gdy ku niemu podszedł Podkomorzy, </div><div class="verse">I wznosząc karabelę, rzekł poważnym tonem: </div><div class="verse">«Kapitanie! nie splamisz czci twojej pardonem. </div><div class="verse">Dałeś próby, rycerzu nieszczęsny, lecz mężny, </div><div class="verse">Twojej odwagi: porzuć opór niedołężny, </div><div class="verse">Złóż broń, nim cię naszymi szablami rozbroim; </div><div class="verse">Zachowasz życie i cześć, jesteś więźniem moim!» </div></div><div class="stanza-spacer"> </div>


<div class="stanza"><div class="verse" style="margin-left: 1em">Ryków, Podkomorzego zwalczony powagą, </div><div class="verse">Skłonił się i oddał mu swoję szpadę nagą, </div><div class="verse">Skrwawioną po rękojeść, i rzekł: «Lachy braty! </div><div class="verse">Oj biada mnie, żem nie miał choć jednej armaty! </div><div class="verse">Dobrze mówił Suworów: »pomnij Ryków kamrat, </div><div class="verse">Żebyś nigdy na Lachów nie chodził bez armat!« </div><div class="verse">Cóż! jegry byli pjani, Major pić pozwolił! </div><div class="verse">Och major Płut, on dzisiaj bardzo poswywolił! </div><div class="verse">On odpowie przed carem, bo on miał komendę. </div><div class="verse">Ja, panie Podkomorzy, wasz przyjaciel będę. </div><div class="verse">Ruskie przysłowie mówi: kto się mocno lubi, </div><div class="verse">Ten, panie Podkomorzy, i mocno się czubi. </div><div class="verse">Wy dobrzy do wypitki, dobrzy do wybitki, </div><div class="verse">Ale przestańcie robić nad jegrami zbytki». </div></div><div class="stanza-spacer"> </div>


<div class="stanza"><div class="verse" style="margin-left: 1em">Podkomorzy, słysząc to, karabelę wznasza<a class="anchor" href="annotations.xhtml#annotation-510" id="anchor-510"><sup>510</sup></a> </div><div class="verse">I przez Woźnego pardon powszechny ogłasza; </div><div class="verse">Każe rannych opatrzyć, z trupów czyścić pole, </div><div class="verse">A jegrów rozbrojonych prowadzić w niewolę. </div><div class="verse">Długo szukano Płuta. On, w krzaku pokrzywy </div><div class="verse">Zarywszy się głęboko, leżał jak nieżywy; </div><div class="verse">Wyszedł wreszcie ujrzawszy, że było po bitwie. </div><div class="verse">Taki miał koniec zajazd ostatni na Litwie<a class="anchor" href="annotations.xhtml#annotation-511" id="anchor-511"><sup>511</sup></a>. </div></div><div class="stanza-spacer"> </div>



</div>
  </body>
</html>
