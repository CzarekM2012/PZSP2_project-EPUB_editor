<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml">
  <head>
    <link rel="stylesheet" href="style.css" type="text/css"/>
    <meta http-equiv="Content-Type" content="text/html; charset=utf-8"/>
    <title>WolneLektury.pl</title>
  </head>
  <body>
    <div id="book-text"><h2 class="h3">Zaścianek<a class="anchor" href="annotations.xhtml#annotation-370" id="anchor-370"><sup>370</sup></a></h2>



<div class="note">
<p class="paragraph">Pierwsze ruchy wojenne zajazdu — Wyprawa Protazego — Robak z panem Sędzią radzą o rzeczy publicznej — Dalszy ciąg wyprawy Protazego bezskutecznej — Ustęp o konopiach — Zaścianek szlachecki Dobrzyn — Opisanie domostwa i osoby Maćka Dobrzyńskiego.</p>


</div>
<div class="stanza"><div class="verse"><div class="verse" style="margin-left: 1em">Nieznacznie z wilgotnego wykradał się mroku </div> </div><div class="verse">Świt bez rumieńca, wiodąc dzień bez światła w oku. </div><div class="verse">Dawno wszedł<a class="anchor" href="annotations.xhtml#annotation-371" id="anchor-371"><sup>371</sup></a> dzień, a jeszcze ledwie jest widomy: </div><div class="verse">Mgła wisiała nad ziemią, jak strzecha ze słomy </div><div class="verse">Nad ubogą Litwina chatką; w stronie wschodu, </div><div class="verse">Widać z bielszego nieco na niebie obwodu </div><div class="verse">Że słońce wstało, tędy ma zstąpić na ziemię; </div><div class="verse">Lecz idzie niewesoło i po drodze drzemie. </div></div><div class="stanza-spacer"> </div>


<div class="stanza"><div class="verse" style="margin-left: 1em">Za przykładem niebieskim, wszystko się spóźniło </div><div class="verse">Na ziemi. Bydło późno na paszę ruszyło </div><div class="verse">I zdybało<a class="anchor" href="annotations.xhtml#annotation-372" id="anchor-372"><sup>372</sup></a> zające przy późnym śniadaniu. </div><div class="verse">One zwykły do gajów wracać o świtaniu; </div><div class="verse">Dziś, okryte tumanem<a class="anchor" href="annotations.xhtml#annotation-373" id="anchor-373"><sup>373</sup></a>, te mokrzycę chrupią, </div><div class="verse">Te jamki w roli kopiąc, parami się kupią, </div><div class="verse">I na wolnym powietrzu myślą użyć wczasu; </div><div class="verse">Ale przed bydłem muszą powracać do lasu. </div></div><div class="stanza-spacer"> </div>


<div class="stanza"><div class="verse"><div class="verse" style="margin-left: 1em">I w lasach cisza. Ptaszek zbudzony nie śpiewa; </div> </div><div class="verse">Otrząsnął pierze z rosy, tuli się do drzewa, </div><div class="verse">Głowę wciska w ramiona, oczy znowu mruży </div><div class="verse">I czeka słońca. Kędyś, u brzegów kałuży, </div><div class="verse">Klekce bocian. Na kopach siedzą wrony zmokłe, </div><div class="verse">Rozdziawiwszy się ciągną gawędy rozwlokłe<a class="anchor" href="annotations.xhtml#annotation-374" id="anchor-374"><sup>374</sup></a>; </div><div class="verse">Obrzydłe gospodarzom jako wróżby słoty. </div><div class="verse">Gospodarze już dawno wyszli do roboty. </div></div><div class="stanza-spacer"> </div>


<div class="stanza"><div class="verse" style="margin-left: 1em">Już zaczęły żniwiarki swą piosnkę zwyczajną, </div><div class="verse">Jak dzień słotny ponurą, tęskną, jednostajną, </div><div class="verse">Tym smutniejszą, że dźwięk jej w mgłę bez echa wsiąka. </div><div class="verse">Chrząsnęły sierpy w zbożu, ozwała się łąka, </div><div class="verse">Rząd kosiarzy otawę<a class="anchor" href="annotations.xhtml#annotation-375" id="anchor-375"><sup>375</sup></a> siekących wciąż brząka, </div><div class="verse">Pogwizdując piosenkę; z końcem każdej zwrotki </div><div class="verse">Stają, ostrzą żelezca i w takt kują w młotki. </div><div class="verse">Ludzi we mgle nie widać: tylko sierpy, kosy </div><div class="verse">I pieśni brzmią, jak muzyk niewidzialnych głosy. </div></div><div class="stanza-spacer"> </div>


<div class="stanza"><div class="verse" style="margin-left: 1em">W środku, na snopie zboża Ekonom usiadłszy </div><div class="verse">Nudzi się, kręci głową, roboty nie patrzy, </div><div class="verse">Pogląda na gościniec, na drogi rozstajne, </div><div class="verse">Kędy działy się jakieś rzeczy nadzwyczajne. </div></div><div class="stanza-spacer"> </div>


<div class="stanza"><div class="verse" style="margin-left: 1em">Na gościńcu i drogach od samego ranka </div><div class="verse">Panuje ruch niezwykły. Stąd chłopska furmanka </div><div class="verse">Skrzypi, lecąc jak poczta; stąd szlachecka bryka </div><div class="verse">Cwałem tarkoce, drugą i trzecią spotyka; </div><div class="verse">Z lewej drogi posłaniec jak kuryjer goni, </div><div class="verse">Z prawej przebiegło w zawód kilkanaście koni: </div><div class="verse">Wszyscy śpieszą, ku różnym kierują się stronom. </div><div class="verse">Co to ma znaczyć? Powstał ze snopa Ekonom, </div><div class="verse">Chciał przypatrzyć się, spytać; długo stał nad drogą, </div><div class="verse">Daremnie wołał, nie mógł zatrzymać nikogo </div><div class="verse">Ni poznać we mgle. Jezdni migają jak duchy; </div><div class="verse">Tylko słychać raz po raz tętent kopyt głuchy </div><div class="verse">I, co dziwniejsza jeszcze, szczękanie pałaszy: </div><div class="verse">Bardzo to Ekonoma i cieszy, i straszy. </div><div class="verse">Bo choć na Litwie było naonczas spokojnie, </div><div class="verse">Dawno już wieści głuche biegały o wojnie, </div><div class="verse">O Francuzach, Dąbrowskim, o Napoleonie. </div><div class="verse">Miałyżby wojnę wróżyć ci jeźdźcy? te bronie? </div><div class="verse">Ekonom pobiegł wszystko Sędziemu powiedzieć, </div><div class="verse">Spodziewając się i sam czegoś się dowiedzieć. </div></div><div class="stanza-spacer"> </div>


<div class="stanza"><div class="verse" style="margin-left: 1em">W Soplicowie domowi i goście, po kłótni </div><div class="verse">Wczorajszej, wstali z siebie nieradzi i smutni. </div><div class="verse">Próżno Wojszczanka damy na kabałę sprasza, </div><div class="verse">Mężczyznom próżno karty dają do mariasza: </div><div class="verse">Nie chcą bawić się, ni grać, siedzą, cicho w kątkach, </div><div class="verse">Mężczyźni palą lulki<a class="anchor" href="annotations.xhtml#annotation-376" id="anchor-376"><sup>376</sup></a>, kobiety przy prątkach<a class="anchor" href="annotations.xhtml#annotation-377" id="anchor-377"><sup>377</sup></a>; </div><div class="verse">Nawet śpią muchy. </div></div><div class="stanza-spacer"> </div>


<div class="stanza"><div class="verse" style="margin-left: 12em">Wojski, rzuciwszy łopatkę, </div><div class="verse">Znudzony ciszą, idzie pomiędzy czeladkę<a class="anchor" href="annotations.xhtml#annotation-378" id="anchor-378"><sup>378</sup></a>; </div><div class="verse">Woli w kuchennej słuchać ochmistrzyni krzyków, </div><div class="verse">Gróźb i razów kucharza, hałasu kuchcików: </div><div class="verse">Aż go powoli wprawił w przyjemne marzenie, </div><div class="verse">Ruch jednostajny rożnów kręcących pieczenie. </div></div><div class="stanza-spacer"> </div>


<div class="stanza"><div class="verse" style="margin-left: 1em">Sędzia od rana pisał, zamknąwszy się w izbie; </div><div class="verse">Woźny od rana czekał pod oknem na przyzbie. </div><div class="verse">Sędzia, skończywszy pozew, Protazego wzywa, </div><div class="verse">Skargę przeciw Hrabiemu głośno odczytywa<a class="anchor" href="annotations.xhtml#annotation-379" id="anchor-379"><sup>379</sup></a>: </div><div class="verse">O skrzywdzenie honoru, zelżywe<a class="anchor" href="annotations.xhtml#annotation-380" id="anchor-380"><sup>380</sup></a> wyrazy, </div><div class="verse">Zaś przeciw Gerwazemu o gwałty i razy; </div><div class="verse">Obudwu<a class="anchor" href="annotations.xhtml#annotation-381" id="anchor-381"><sup>381</sup></a>, o przechwałki, o koszta z powodu </div><div class="verse">Procesu, ciągnie w rejestr taktowy do grodu. </div><div class="verse">Pozew dziś trzeba wręczyć ustnie, oczywisto<a class="anchor" href="annotations.xhtml#annotation-382" id="anchor-382"><sup>382</sup></a>, </div><div class="verse">Nim zajdzie słońce. Woźny z miną uroczystą </div><div class="verse">Wyciągnął słuch i rękę, skoro pozew zoczył<a class="anchor" href="annotations.xhtml#annotation-383" id="anchor-383"><sup>383</sup></a>; </div><div class="verse">Stał poważnie, a rad by z radości podskoczył. </div><div class="verse">Na samą myśl procesu czuł, że się odmłodził: </div><div class="verse">Wspomniał na dawne lata, gdy z pozwami chodził </div><div class="verse">Po guzy, ale razem<a class="anchor" href="annotations.xhtml#annotation-384" id="anchor-384"><sup>384</sup></a> po zapłaty hojne. </div><div class="verse">Tak żołnierz, który strawił życie tocząc wojnę, </div><div class="verse">A na starość w szpitalach spoczywa kaleki: </div><div class="verse">Skoro usłyszy trąbę lub bęben daleki, </div><div class="verse">Chwyta się z łoża, krzyczy przez sen: «Bij Moskala!» </div><div class="verse">I na drewnianej nodze skacze ze szpitala, </div><div class="verse">Tak prędko, że go ledwie może złowić młodzież. </div></div><div class="stanza-spacer"> </div>


<div class="stanza"><div class="verse"><div class="verse" style="margin-left: 1em">Protazy śpieszył włożyć swą woźnieńską odzież. </div> </div><div class="verse">Przecież żupana ani kontusza nie kładzie: </div><div class="verse">One służą ku wielkiej sądowej paradzie; </div><div class="verse">Na podróż ma strój inny: szerokie rajtuzy </div><div class="verse">I kurtkę, której poły podpięte na guzy<a class="anchor" href="annotations.xhtml#annotation-385" id="anchor-385"><sup>385</sup></a> </div><div class="verse">Można zakasać albo spuścić na kolana; </div><div class="verse">Czapka z uszami, sznurkiem u wierzchu związana, </div><div class="verse">Wznosi się na pogodę, spuszcza się przed słotą. </div><div class="verse">Tak ubrany wziął pałkę i ruszył piechotą; </div><div class="verse">Bo woźni przed procesem, jak szpiegi przed bojem, </div><div class="verse">Muszą kryć się pod różną postacią i strojem. </div></div><div class="stanza-spacer"> </div>


<div class="stanza"><div class="verse" style="margin-left: 1em">Dobrze zrobił Protazy, że w drogę pośpieszył, </div><div class="verse">Bo niedługo by swoim pozwem się nacieszył: </div><div class="verse">W Soplicowie zmieniano kampanii<a class="anchor" href="annotations.xhtml#annotation-386" id="anchor-386"><sup>386</sup></a> plany. </div><div class="verse">Do Sędziego wpadł nagle Robak zadumany, </div><div class="verse">I rzekł: «Sędzio, to bieda nam z tą panią ciotką, </div><div class="verse">Z tą panią Telimeną, kokietką i trzpiotką! </div><div class="verse">Kiedy Zosia została dzieckiem w biednym stanie, </div><div class="verse">Jacek ją Telimenie dał na wychowanie, </div><div class="verse">Słysząc, że jest osoba dobra, świat znająca: </div><div class="verse">A postrzegam, że ona coś tu nam zamąca, </div><div class="verse">Intryguje i pono Tadeuszka wabi: </div><div class="verse">Śledzę ją; albo może bierze się do Hrabi; </div><div class="verse">Może do obu razem. Obmyślmy więc środki, </div><div class="verse">Jak się jej pozbyć: bo stąd mogą urość<a class="anchor" href="annotations.xhtml#annotation-387" id="anchor-387"><sup>387</sup></a> plotki, </div><div class="verse">Zły przykład i pomiędzy młokosami zwady, </div><div class="verse">Które mogą pomieszać twe prawne układy». </div><div class="verse">«Układy? — krzyknął Sędzia z niezwykłym zapałem — </div><div class="verse">Z układów kwita, już je skończyłem, zerwałem». </div><div class="verse">«A to co? — przerwał Robak — gdzie rozum, gdzie głowa? </div><div class="verse">Co tu mi wasze<a class="anchor" href="annotations.xhtml#annotation-388" id="anchor-388"><sup>388</sup></a> bajesz, jaka burda nowa?» </div><div class="verse">«Nie z mej winy — rzekł Sędzia — proces to wyjaśni: </div><div class="verse">Hrabia pyszałek, głupiec, był przyczyną waśni, </div><div class="verse">I Gerwazy łotr. Lecz to do sądu należy. </div><div class="verse">Szkoda, żeś nie był, księże, w zamku na wieczerzy, </div><div class="verse">Poświadczyłbyś, jak Hrabia srodze mnie obraził». </div><div class="verse">«Po coś waść — krzyknął Robak — do tych ruin łaził? </div><div class="verse">Wiesz, jak zamku nie cierpię; odtąd moja noga </div><div class="verse">Tam nie postanie. Znowu kłótnia! kara Boga! </div><div class="verse">Jakże tam było? powiedz; trzeba tę rzecz zatrzeć. </div><div class="verse">Już mię znudziło wreszcie na tyle głupstw patrzeć: </div><div class="verse">Ważniejsze ja mam sprawy niż godzić pieniaczy; </div><div class="verse">Ale jeszcze raz zgodzę». «Zgodzić? Cóż to znaczy! </div><div class="verse">A idźże mi waść wreszcie z tą zgodą do licha! — </div><div class="verse">Przerwał Sędzia, tupnąwszy nogą — patrzcie mnicha! </div><div class="verse">Że go przyjmuję grzecznie, chce mnie za nos wodzić! </div><div class="verse">Wiedz wasze, że Soplice nie zwykli się godzić: </div><div class="verse">Gdy pozwą, muszą wygrać; nieraz w ich imieniu </div><div class="verse">Trwał proces, aż wygrali w szóstym pokoleniu. </div><div class="verse">Dosyć zrobiłem głupstwa z porady waszeci, </div><div class="verse">Zwołując podkomorskie sądy po raz trzeci. </div><div class="verse">Od dzisiaj nie ma zgody, nie ma, nie ma, nie ma! — </div><div class="verse">I krzycząc chodził, tupał nogami obiema — </div><div class="verse">Prócz tego za wczorajszy niegrzeczny uczynek </div><div class="verse">Musi mnie deprekować<a class="anchor" href="annotations.xhtml#annotation-389" id="anchor-389"><sup>389</sup></a>, albo pojedynek!» </div><div class="verse">«Ale Sędzio, cóż będzie, jak się Jacek dowie? </div><div class="verse">Wszak on umrze z rozpaczy! Czyliż Soplicowie </div><div class="verse">Nie narobili jeszcze w tym zamku dość złego? </div><div class="verse">Bracie! wspominać nie chcę wypadku strasznego... </div><div class="verse">Wiesz także, że część gruntów od zamku dziedzica </div><div class="verse">Zabrała i Soplicom dała Targowica... </div><div class="verse">Jacek, za grzech żałując, musiał był ślubować </div><div class="verse">Pod absolucją<a class="anchor" href="annotations.xhtml#annotation-390" id="anchor-390"><sup>390</sup></a>, dobra te restytuować<a class="anchor" href="annotations.xhtml#annotation-391" id="anchor-391"><sup>391</sup></a>: </div><div class="verse">Wziął więc Zosię, Horeszków dziedziczkę ubogą, </div><div class="verse">Hodować, wychowanie jej opłacał drogo; </div><div class="verse">Chciał ją Tadeuszkowi swojemu wyswatać </div><div class="verse">I tak dwa poróżnione domy znowu zbratać, </div><div class="verse">I dziedziczce bez wstydu ustąpić grabieży...» </div><div class="verse">«Lecz cóż to? — krzyknął Sędzia — co do mnie należy? </div><div class="verse">Ja się nie znałem, nawet nie widziałem z Jackiem; </div><div class="verse">Ledwiem słyszał o jego życiu hajdamackiem, </div><div class="verse">Siedząc wtenczas retorem<a class="anchor" href="annotations.xhtml#annotation-392" id="anchor-392"><sup>392</sup></a> w jezuickiej szkole, </div><div class="verse">Potem u Wojewody służąc za pacholę. </div><div class="verse">Dano mi dobra, wziąłem; kazał przyjąć Zosię, </div><div class="verse">Przyjąłem, hodowałem, myślę o jej losie: </div><div class="verse">Dość mnie nudzi ta cała historyja babia! </div><div class="verse">A potem, czegóż jeszcze wlazł mi tu ten Hrabia? </div><div class="verse">Z jakim prawem do zamku? Wszak wiesz przyjacielu, </div><div class="verse">On Horeszkom dziesiąta woda na kisielu<a class="anchor" href="annotations.xhtml#annotation-393" id="anchor-393"><sup>393</sup></a>! </div><div class="verse">I ma mnie lżyć? a ja go zapraszać do zgody!» </div><div class="verse">«Bracie! — rzekł ksiądz — ważne są do tego powody. </div><div class="verse">Pamiętasz, że Jacek chciał do wojska słać syna, </div><div class="verse">Potem w Litwie zostawił: cóż w tym za przyczyna? </div><div class="verse">Oto w domu ojczyźnie potrzebniejszy będzie. </div><div class="verse">Słyszałeś pewnie, o czym już gadają wszędzie, </div><div class="verse">O czym ja wiadomostki przynosiłem nieraz: </div><div class="verse">Teraz czas już powiedzieć wszystko, czas już teraz! </div><div class="verse">Ważne rzeczy, mój bracie! Wojna tuż nad nami! </div><div class="verse">Wojna o Polskę! bracie! Będziem Polakami! </div><div class="verse">Wojna niechybna! Kiedy z poselstwem tajemnem </div><div class="verse">Tu biegłem, wojsk forpoczty już stały nad Niemnem; </div><div class="verse">Napoleon już zbiera armiję ogromną, </div><div class="verse">Jakiej człowiek nie widział i dzieje nie pomną; </div><div class="verse">Obok Francuzów ciągnie polskie wojsko całe, </div><div class="verse">Nasz Józef, nasz Dąbrowski, nasze orły białe! </div><div class="verse">Już są w drodze; na pierwszy znak Napoleona </div><div class="verse">Przejdą Niemen i — bracie! Ojczyzna wskrzeszona!» </div></div><div class="stanza-spacer"> </div>


<div class="stanza"><div class="verse" style="margin-left: 1em">Sędzia, słuchając, z wolna okulary składał </div><div class="verse">I, wpatrując się mocno w księdza, nic nie gadał, </div><div class="verse">Westchnął głęboko, w oczach łzy się zakręciły... </div><div class="verse">Wreszcie porwał za szyję księdza z całej siły, </div><div class="verse">«Mój Robaku! — wołając — czy to tylko prawda? </div><div class="verse">Mój Robaku! — powtarzał — czy to tylko prawda? </div><div class="verse">Ileż razy zwodzono! Pamiętasz? gadali: </div><div class="verse">Napoleon już idzie! i my już czekali! </div><div class="verse">Gadano: już w Koronie, już Prusaka pobił, </div><div class="verse">Wkracza do nas! A on! co? pokój w Tylży<a class="anchor" href="annotations.xhtml#annotation-394" id="anchor-394"><sup>394</sup></a> zrobił! </div><div class="verse">Czy tylko prawda? Czy ty nie zwodzisz sam siebie?» </div><div class="verse">«Prawda — zawołał Robak — jak Pan Bóg na niebie!» </div><div class="verse">«Błogosławioneż niechaj będą usta, które </div><div class="verse">To zwiastują! — rzekł Sędzia — wznosząc ręce w górę. </div><div class="verse">Nie pożałujesz twego poselstwa Robaku, </div><div class="verse">Nie pożałuje klasztor: dwieście owiec z braku </div><div class="verse">Daję na klasztor. Księże, tyś się wczoraj palił </div><div class="verse">Do mojego kasztanka i gniadosza chwalił: </div><div class="verse">Dziś, zaraz w tym kwestarskim wozie pójdą oba; </div><div class="verse">Dziś proś mnie, o co zechcesz, co ci się podoba, </div><div class="verse">Nie odmówię!... Lecz o tym interesie całym </div><div class="verse">Z Hrabią, daj pokój: skrzywdził mnie, już zapozwałem; </div><div class="verse">Czyż wypada?» </div></div><div class="stanza-spacer"> </div>


<div class="stanza"><div class="verse" style="margin-left: 12em">Załamał ręce ksiądz zdziwiony. </div><div class="verse">Wlepiwszy oczy w Sędzię, ruszywszy ramiony, </div><div class="verse">Rzekł : «To gdy Napoleon wolność Litwie niesie, </div><div class="verse">Gdy świat drży cały, to ty myślisz o procesie? </div><div class="verse">I jeszczeż po tym wszystkim, com tobie powiedział, </div><div class="verse">Będziesz spokojnie, ręce założywszy, siedział, </div><div class="verse">Gdy działać trzeba!» «Działać? Cóż?» Sędzia zapytał. </div><div class="verse">«Jeszcześ — rzekł Robak — z oczu moich nie wyczytał? </div><div class="verse">Jeszcze serce nic tobie nie gada? Ach bracie! </div><div class="verse">Jeśli Soplicowskiej krwi kroplę w żyłach macie, </div><div class="verse">Uważ tylko: Francuzi uderzają z przodu... </div><div class="verse">A gdyby z tyłu zrobić powstanie narodu? </div><div class="verse">Co myślisz? Niech no Pogoń zarży, niech na Żmudzi </div><div class="verse">Niedźwiedź ryknie! Ach, gdyby jakie tysiąc ludzi, </div><div class="verse">Gdyby choć pięćset z tyłu na Moskwę natarło, </div><div class="verse">Powstanie jako pożar wkoło rozpostarło, </div><div class="verse">Gdybyśmy my, nabrawszy Moskwie harmat<a class="anchor" href="annotations.xhtml#annotation-395" id="anchor-395"><sup>395</sup></a>, znaków, </div><div class="verse">Zwycięzcy szli powitać wybawców rodaków?... </div><div class="verse">Ciągniemy! Napoleon, widząc nasze lance, </div><div class="verse">Pyta, co to za wojsko; my krzyczym: »Powstańce, </div><div class="verse">Najjaśniejszy Cesarzu! Litwa ochotnicy!« </div><div class="verse">Pyta: pod czyją wodzą? — »Sędziego Soplicy!« </div><div class="verse">Ach, któż by potem pisnąć śmiał o Targowicy?... </div><div class="verse">Bracie, póki Ponarom stać, Niemnowi płynąć, </div><div class="verse">Póty w Litwie Sopliców imieniowi słynąć; </div><div class="verse">Wnuków, prawnuków będzie Jagiełłów stolica </div><div class="verse">Wskazywać palcem, mówiąc: oto jest Soplica, </div><div class="verse">Z tych Sopliców, co pierwsi zrobili powstanie!» </div></div><div class="stanza-spacer"> </div>


<div class="stanza"><div class="verse" style="margin-left: 1em">A na to Sędzia: «Mniejsza o ludzkie gadanie; </div><div class="verse">Nigdy nie dbałem bardzo o pochwały świata: </div><div class="verse">Bóg świadkiem, żem niewinien grzechów mego brata; </div><div class="verse">W politykę jam nigdy bardzo się nie wdawał, </div><div class="verse">Urzędując i orząc mojej ziemi kawał. </div><div class="verse">Lecz jestem szlachcic, rad bym plamę domu zmazać; </div><div class="verse">Jestem Polak, dla kraju rad bym coś dokazać, </div><div class="verse">Choć duszę oddać. W szablę nie byłem zbyt tęgi; </div><div class="verse">Wszakże, bierali ludzie i ode mnie cięgi, </div><div class="verse">Wie świat, że w czasie polskich ostatnich sejmików </div><div class="verse">Wyzwałem i zraniłem dwóch braci Buzwików, </div><div class="verse">Którzy... Ale to mniejsza. Jakże wasze myśli? </div><div class="verse">Czy potrzeba, żebyśmy zaraz w pole wyszli? </div><div class="verse">Strzelców zebrać, rzecz łatwa; prochu mam dostatek; </div><div class="verse">W plebanii u księdza jest kilka armatek; </div><div class="verse">Przypominam, iż Jankiel mówił, iż u siebie </div><div class="verse">Ma groty do lanc, że je mogę wziąć w potrzebie; </div><div class="verse">Te groty przywiózł w pakach gotowych z Królewca </div><div class="verse">Pod sekretem; weźmiem je, zaraz zrobim drzewca; </div><div class="verse">Szabel nam nie zabraknie; szlachta na koń wsiędzie, </div><div class="verse">Ja z synowcem na czele, i — jakoś to będzie!» </div></div><div class="stanza-spacer"> </div>


<div class="stanza"><div class="verse" style="margin-left: 1em">«O polska krwi! — zawołał Bernardyn wzruszony, </div><div class="verse">Z otwartymi skoczywszy na Sędzię ramiony — </div><div class="verse">Prawe dziecię Sopliców! Tobie Bóg przeznacza </div><div class="verse">Oczyścić grzechy brata twojego tułacza! </div><div class="verse">Zawszem ciebie szanował; ale od tej chwili </div><div class="verse">Kocham cię, jak gdybyśmy bracią sobie byli!... </div><div class="verse">Przygotujemy wszystko; lecz wyjść nie czas jeszcze: </div><div class="verse">Ja sam wyznaczę miejsce i czas wam obwieszczę. </div><div class="verse">Wiem, że car wysiał gońców do Napoleona </div><div class="verse">Prosić o pokój; wojna nie jest ogłoszona: </div><div class="verse">Lecz książę Józef słyszał od pana Biniona, </div><div class="verse">Francuza, co należy do cesarskiej rady, </div><div class="verse">Że się na niczym skończą wszystkie te układy, </div><div class="verse">Że będzie wojna. Książę wysłał mnie na zwiady, </div><div class="verse">Z rozkazem, żeby byli Litwini gotowi </div><div class="verse">Dowieść przychodzącemu Napoleonowi, </div><div class="verse">Że chcą złączyć się znowu z siostrą swą, Koroną, </div><div class="verse">I żądają, ażeby Polskę przywrócono. </div><div class="verse">Tymczasem, bracie, z Hrabią trzeba przyjść do zgody. </div><div class="verse">Jest to dziwak, fantastyk trochę, ale młody, </div><div class="verse">Poczciwy, dobry Polak: potrzebny nam taki. </div><div class="verse">W rewolucyjach bardzo potrzebne dziwaki: </div><div class="verse">Wiem z doświadczenia; nawet głupi się przydadzą, </div><div class="verse">Byle tylko poczciwi i pod mądrych władzą. </div><div class="verse">Hrabia pan, ma u szlachty wielkie zachowanie, </div><div class="verse">Cały powiat ruszy się, jeśli on powstanie; </div><div class="verse">Znając jego majątek, każdy szlachcic powie: </div><div class="verse">Musi to być rzecz pewna, gdy z nią są panowie. </div><div class="verse">Biegę do niego zaraz...» «Niech się pierwszy zgłosi — </div><div class="verse">Rzekł Sędzia — niech przyjedzie tu, niech mnie przeprosi; </div><div class="verse">Wszak jestem starszy wiekiem, jestem na urzędzie! </div><div class="verse">Co się tycze procesu, sąd arbitrów będzie...» </div><div class="verse">Bernardyn trzasnął drzwiami. «No, szczęśliwa droga!» </div><div class="verse">Rzekł Sędzia. </div></div><div class="stanza-spacer"> </div>


<div class="stanza"><div class="verse" style="margin-left: 12em">Ksiądz wpadł w powóz stojący u proga, </div><div class="verse">Tnie biczem konie, łechce lejcami po bokach; </div><div class="verse">Furknęła kałamaszka, ginie w mgły obłokach; </div><div class="verse">Tylko kiedy niekiedy kaptur mnicha bury </div><div class="verse">Wznosi się nad tumany jako sęp nad chmury. </div></div><div class="stanza-spacer"> </div>


<div class="stanza"><div class="verse" style="margin-left: 1em">Woźny już dawniej wyszedł ku domowi Hrabi. </div><div class="verse">Jak lis bywalec, gdy go woń słoniny wabi, </div><div class="verse">Bieży ku niej, a strzelców zna fortele skryte, </div><div class="verse">Bieży, staje, przysiada coraz, wznosi kitę </div><div class="verse">I wiatr nią jak wachlarzem ku swym nozdrzom tuli, </div><div class="verse">Pyta wiatru, czy strzelcy jadła nie zatruli: </div><div class="verse">Protazy zeszedł z drogi i wzdłuż sianożęci </div><div class="verse">Krąży około domu; pałkę w ręku kręci, </div><div class="verse">Udaje, że obaczył kędyś bydło w szkodzie. </div><div class="verse">Tak zręcznie lawirując, stanął przy ogrodzie; </div><div class="verse">Schylił się, bieży, rzekłbyś iż derkacza tropi: </div><div class="verse">Aż nagle skoczył przez płot i wpadł do konopi. </div></div><div class="stanza-spacer"> </div>


<div class="stanza"><div class="verse" style="margin-left: 1em">W tej zielonej, pachnącej i gęstej krzewinie </div><div class="verse">Koło domu jest pewny przytułek źwierzynie </div><div class="verse">I ludziom. Nieraz zając zdybany w kapuście </div><div class="verse">Skacze skryć się w konopiach bezpieczniej niż w chruście<a class="anchor" href="annotations.xhtml#annotation-396" id="anchor-396"><sup>396</sup></a>: </div><div class="verse">Bo go dla gęstwi ziela ani chart nie zgoni, </div><div class="verse">Ani ogar wywietrzy dla zbyt tęgiej woni. </div><div class="verse">W konopiach człowiek dworski, uchodząc kańczuka<a class="anchor" href="annotations.xhtml#annotation-397" id="anchor-397"><sup>397</sup></a> </div><div class="verse">Lub pięści, siedzi cicho, aż się pan wyfuka. </div><div class="verse">I nawet często zbiegli od rekruta chłopi, </div><div class="verse">Gdy ich rząd śledzi w lasach, siedzą śród konopi. </div><div class="verse">I stąd to w czasie bitew, zajazdów, tradowań, </div><div class="verse">Obie strony nie szczędzą wielkich usiłowań, </div><div class="verse">Ażeby stanowisko zająć konopiane, </div><div class="verse">Które z przodu ciągnie się aż pod dworską ścianę, </div><div class="verse">A z tyłu, pospolicie stykając się z chmielem, </div><div class="verse">Kryje atak i odwrót przed nieprzyjacielem. </div></div><div class="stanza-spacer"> </div>


<div class="stanza"><div class="verse" style="margin-left: 1em">Protazy, choć człek śmiały, uczuł nieco strachu: </div><div class="verse">Bo przypomniał z samego rośliny zapachu </div><div class="verse">Różne swoje dawniejsze woźnieńskie przypadki, </div><div class="verse">Jedne po drugich, biorąc konopie na świadki: </div><div class="verse">Jako raz zapozwany szlachcic z Telsz, Dzindolet, </div><div class="verse">Rozkazał mu, oparłszy o piersi pistolet, </div><div class="verse">Wleźć pod stół i ów pozew psim głosem odszczekać, </div><div class="verse">Że Woźny musiał co tchu w konopie uciekać. </div><div class="verse">Jak później Wołodkowicz, pan dumny, zuchwały<a class="anchor" href="annotations.xhtml#annotation-398" id="anchor-398"><sup>398</sup></a>, </div><div class="verse">Co rozpędzał sejmiki, gwałcił trybunały, </div><div class="verse">Przyjąwszy urzędowy pozew, zdarł na sztuki, </div><div class="verse">I postawiwszy przy drzwiach z kijami hajduki, </div><div class="verse">Sam nad Woźnego głową trzymał goły rapier, </div><div class="verse">Krzycząc: «Albo cię zetnę, albo zjedz twój papier!» </div><div class="verse">Woźny niby jeść zaczął, jak człowiek roztropny, </div><div class="verse">Aż skradłszy się do okna, wpadł w ogród konopny. </div></div><div class="stanza-spacer"> </div>


<div class="stanza"><div class="verse" style="margin-left: 1em">Wprawdzie już wtenczas w Litwie nie było zwyczajem </div><div class="verse">Opędzać się od pozwów szablą lub nahajem<a class="anchor" href="annotations.xhtml#annotation-399" id="anchor-399"><sup>399</sup></a>, </div><div class="verse">I ledwie Woźny czasem usłyszał łajanie: </div><div class="verse">Ale Protazy o tej obyczajów zmianie </div><div class="verse">Wiedzieć nie mógł, bo dawno już pozwów nie naszał. </div><div class="verse">Choć zawsze gotów, choć się Sędziemu sam wpraszał, </div><div class="verse">Sędzia dotąd, przez winny wzgląd na lata stare, </div><div class="verse">Odmawiał jego prośbom; dziś przyjął ofiarę, </div><div class="verse">Dla naglącej potrzeby. </div></div><div class="stanza-spacer"> </div>


<div class="stanza"><div class="verse" style="margin-left: 12em">Woźny patrzy, czuwa: </div><div class="verse">Cicho wszędzie; w konopie z wolna ręce wsuwa, </div><div class="verse">I rozchylając gęstwę badylów, w jarzynie </div><div class="verse">Jako rybak pod wodą nurkujący płynie; </div><div class="verse">Wzniósł głowę: cicho wszędzie; do okien się skrada: </div><div class="verse">Cicho wszędzie; przez okna głąb pałacu bada: </div><div class="verse">Pusto wszędzie; na ganek wchodzi nie bez strachu, </div><div class="verse">Odmyka klamkę i pusto jak w zaklętym gmachu; </div><div class="verse">Dobywa pozew, czyta głośno oświadczenie. </div><div class="verse">A wtem usłyszał turkot, uczuł serca drżenie, </div><div class="verse">Chciał uciec... gdy ode drzwi zaszła mu osoba: </div><div class="verse">Szczęściem znajoma! Robak! Zdziwili się oba. </div></div><div class="stanza-spacer"> </div>


<div class="stanza"><div class="verse" style="margin-left: 1em">Widno, że Hrabia kędyś ruszył z całym dworem, </div><div class="verse">I bardzo śpieszył, bo drzwi zostawił otworem. </div><div class="verse">Widać, że się uzbrajał: leżały dwururki </div><div class="verse">I sztućce<a class="anchor" href="annotations.xhtml#annotation-400" id="anchor-400"><sup>400</sup></a> na podłodze, dalej sztenfle, kurki, </div><div class="verse">I narzędzia ślusarskie, którymi rynsztunki </div><div class="verse">Poprawiano; proch, papier: robiono ładunki. </div><div class="verse">Czy Hrabia z całym dworem wyjechał na łowy? </div><div class="verse">Ale po cóż broń ręczna? Tu szabla bez głowy </div><div class="verse">Zardzewiała, tam leży szpada bez temlaku<a class="anchor" href="annotations.xhtml#annotation-401" id="anchor-401"><sup>401</sup></a>: </div><div class="verse">Zapewne wybierano oręż z tego braku, </div><div class="verse">I poruszono nawet stare broni składy. </div><div class="verse">Robak obejrzał pilnie rusznice i szpady, </div><div class="verse">A potem do folwarku wybrał się na zwiady, </div><div class="verse">Szukając sług, żeby się rozpytać o Hrabię. </div><div class="verse">W pustym folwarku ledwie wynalazł dwie babie<a class="anchor" href="annotations.xhtml#annotation-402" id="anchor-402"><sup>402</sup></a>, </div><div class="verse">Od których słyszy, że pan i dworska drużyna </div><div class="verse">Ruszyli tłumnie, zbrojnie, drogą do Dobrzyna. </div></div><div class="stanza-spacer"> </div>


<div class="stanza"><div class="verse" style="margin-left: 1em">Słynie szeroko w Litwie Dobrzyński zaścianek </div><div class="verse">Męstwem swoich szlachciców, pięknością szlachcianek. </div><div class="verse">Niegdyś możny i ludny: bo gdy król Jan Trzeci </div><div class="verse">Obwołał pospolite ruszenie przez wici<a class="anchor" href="annotations.xhtml#annotation-403" id="anchor-403"><sup>403</sup></a>, </div><div class="verse">Chorąży województwa z samego Dobrzyna </div><div class="verse">Przywiódł mu sześćset zbrojnej szlachty. Dziś rodzina </div><div class="verse">Zmniejszona, zubożała. Dawniej w pańskich dworach </div><div class="verse">Lub wojsku, na zajazdach, sejmikowych zborach, </div><div class="verse">Zwykli byli Dobrzyńscy żyć o łatwym chlebie: </div><div class="verse">Teraz, zmuszeni sami pracować na siebie </div><div class="verse">Jako zaciężne chłopstwo! tylko że siermięgi </div><div class="verse">Nie noszą, lecz kapoty białe w czarne pręgi, </div><div class="verse">A w niedzielę kontusze. Strój także szlachcianek </div><div class="verse">Najuboższych różni się od chłopskich katanek: </div><div class="verse">Zwykle chodzą w drylichach<a class="anchor" href="annotations.xhtml#annotation-404" id="anchor-404"><sup>404</sup></a> albo perkaliczkach<a class="anchor" href="annotations.xhtml#annotation-405" id="anchor-405"><sup>405</sup></a>, </div><div class="verse">Bydło pasą nie w łapciach z kory, lecz w trzewiczkach, </div><div class="verse">I żną zboże, a nawet przędzą<a class="anchor" href="annotations.xhtml#annotation-406" id="anchor-406"><sup>406</sup></a> w rękawiczkach. </div></div><div class="stanza-spacer"> </div>


<div class="stanza"><div class="verse" style="margin-left: 1em">Różnili się Dobrzyńscy między Litwą bracią </div><div class="verse">Językiem swoim, tudzież wzrostem i postacią. </div><div class="verse">Czysta krew lacka, wszyscy mieli czarne włosy, </div><div class="verse">Wysokie czoła, czarne oczy, orle nosy; </div><div class="verse">Z Dobrzyńskiej ziemi ród swój starożytny wiedli, </div><div class="verse">A choć od lat czterystu na Litwie osiedli, </div><div class="verse">Zachowali mazurską mowę i zwyczaje. </div><div class="verse">Jeśli który z nich dziecku imię na chrzcie daje, </div><div class="verse">Zawsze zwykł za patrona brać koronijasza<a class="anchor" href="annotations.xhtml#annotation-407" id="anchor-407"><sup>407</sup></a>; </div><div class="verse">Świętego Bartłomieja albo Matyjasza: </div><div class="verse">Tak Syn Macieja zawżdy zwał się Bartłomiejem, </div><div class="verse">A znowu Bartłomieja syn zwał się Maciejem: </div><div class="verse">Kobiety wszystkie chrzczono Kachny lub Maryny. </div><div class="verse">By rozeznać się wpośród takiej mieszaniny, </div><div class="verse">Brali różne przydomki od jakiej zalety </div><div class="verse">Lub wady, tak mężczyźni jako i kobiety. </div><div class="verse">Mężczyznom czasem kilka dawano przydomków, </div><div class="verse">Na znak pogardy albo szacunku spółziomków; </div><div class="verse">Czasem jedenże szlachcic inaczej w Dobrzynie, </div><div class="verse">A pod innym nazwiskiem u sąsiadów słynie; </div><div class="verse">Dobrzyńskich naśladując, inna szlachta bliska </div><div class="verse">Brała również przydomki, zwane <em class="author-emphasis">imioniska</em><a class="anchor" href="annotations.xhtml#annotation-408" id="anchor-408"><sup>408</sup></a>. </div><div class="verse">Teraz ich każda prawie używa rodzina, </div><div class="verse">A rzadki wie, iż mają początek z Dobrzyna, </div><div class="verse">I były tam potrzebne: kiedy w reszcie kraju </div><div class="verse">Głupim naśladownictwem weszły do zwyczaju. </div></div><div class="stanza-spacer"> </div>


<div class="stanza"><div class="verse" style="margin-left: 1em">Więc Matyjasz Dobrzyński, który stał na czele </div><div class="verse">Całej rodziny, zwan był <em class="author-emphasis">Kurkiem na kościele</em>; </div><div class="verse">Potem, z siedemset dziewięćdziesiąt czwartym rokiem </div><div class="verse">Odmieniwszy przydomek, ochrzcił się <em class="author-emphasis">Zabokiem</em>; </div><div class="verse">Toż <em class="author-emphasis">Królikiem</em> Dobrzyńscy mianują go sami, </div><div class="verse">A Litwini nazwali <em class="author-emphasis">Maćkiem nad Maćkami</em>. </div></div><div class="stanza-spacer"> </div>


<div class="stanza"><div class="verse" style="margin-left: 1em">Jak on nad Dobrzyńskimi, dom jego nad siołem </div><div class="verse">Panował, stojąc między karczmą i kościołem. </div><div class="verse">Widać rzadko zwiedzany, mieszka w nim hołota<a class="anchor" href="annotations.xhtml#annotation-409" id="anchor-409"><sup>409</sup></a>: </div><div class="verse">Bo brama sterczy bez wrót, ogrody<a class="anchor" href="annotations.xhtml#annotation-410" id="anchor-410"><sup>410</sup></a> bez płota, </div><div class="verse">Niezasiane, na grzędach już porosły brzozki; </div><div class="verse">Przecież ten folwark zdał się być stolicą wioski, </div><div class="verse">Iż kształtniejszy od innych chat, bardziej rozległy, </div><div class="verse">I prawą stronę, gdzie jest świetlica, miał z cegły. </div><div class="verse">Obok lamus, spichrz, gumno, obora i stajnie, </div><div class="verse">Wszystko w kupie, jak bywa u szlachty zwyczajnie; </div><div class="verse">Wszystko nadzwyczaj stare, zgniłe. Domu dachy </div><div class="verse">Świeciły się, jak gdyby od zielonej blachy, </div><div class="verse">Od mchu i trawy, która buja jak na łące. </div><div class="verse">Po strzechach gumien niby ogrody wiszące </div><div class="verse">Różnych roślin, pokrzywa i krokos czerwony, </div><div class="verse">Żółta dziewanna, szczyru barwiste ogony. </div><div class="verse">Gniazda ptastwa różnego, w strychach gołębniki, </div><div class="verse">W oknach gniazda jaskółcze, u progu króliki </div><div class="verse">Białe skaczą i ryją w niedeptanej darni. </div><div class="verse">Słowem: dwór na kształt klatki albo królikarni. </div></div><div class="stanza-spacer"> </div>


<div class="stanza"><div class="verse" style="margin-left: 1em">A dawniej był obronny! Pełno wszędzie śladów, </div><div class="verse">Że wielkich i że częstych doznawał napadów. </div><div class="verse">Pod bramą dotąd w trawie, jak dziecięca głowa, </div><div class="verse">Wielka leżała kula żelazna działowa </div><div class="verse">Od czasów szwedzkich; niegdyś skrzydło wrót otwarte </div><div class="verse">Bywało o tę kulę jak o głaz oparte. </div><div class="verse">Na dziedzińcu, spomiędzy piołunu i chwastu, </div><div class="verse">Wznoszą się stare szczęty<a class="anchor" href="annotations.xhtml#annotation-411" id="anchor-411"><sup>411</sup></a> krzyżów kilkunastu </div><div class="verse">Na ziemi nieświęconej: znać, że tu chowano </div><div class="verse">Poległych śmiercią nagłą i niespodziewaną. </div><div class="verse">Kto by uważał z bliska lamus, spichrz i chatę, </div><div class="verse">Ujrzy ściany od ziemi do szczytu pstrokate </div><div class="verse">Niby rojem owadów czarnych: w każdej plamie </div><div class="verse">Siedzi we środku kula jak trzmiel w ziemnej jamie. </div></div><div class="stanza-spacer"> </div>


<div class="stanza"><div class="verse" style="margin-left: 1em">U drzwi domostwa wszystkie klamki, ćwieki, haki </div><div class="verse">Albo ucięte, albo noszą szabel znaki: </div><div class="verse">Pewnie tu probowano hartu zygmuntówek<a class="anchor" href="annotations.xhtml#annotation-412" id="anchor-412"><sup>412</sup></a>, </div><div class="verse">Którymi można śmiało ćwieki obciąć z główek, </div><div class="verse">Lub hak przerżnąć, w brzeszczocie nie zrobiwszy szczerby. </div><div class="verse">Nade drzwiami, Dobrzyńskich widne były herby; </div><div class="verse">Lecz armaturę — serów zasłoniły półki </div><div class="verse">I zasklepiły gęsto gniazdami jaskółki. </div></div><div class="stanza-spacer"> </div>


<div class="stanza"><div class="verse" style="margin-left: 1em">Wewnątrz samego domu, w stajni i wozowni, </div><div class="verse">Pełno znajdziesz rynsztunków, jak w starej zbrojowni. </div><div class="verse">Pod dachem wiszą cztery ogromne szyszaki, </div><div class="verse">Ozdoby czół marsowych: dziś Wenery ptaki, </div><div class="verse">Gołębie, w nich gruchając karmią swe pisklęta. </div><div class="verse">W stajni kolczuga wielka nad żłobem rozpięta </div><div class="verse">I pierścieniasty pancerz służą za drabinę, </div><div class="verse">W którą chłopiec zarzuca źrebcom dzięcielinę. </div><div class="verse">W kuchni kilka rapierów kucharka bezbożna </div><div class="verse">Odhartowała, kładąc je w piec zamiast rożna; </div><div class="verse">Buńczukiem, łupem z Wiednia, otrzepywa żarna: </div><div class="verse">Słowem, wygnała Marsa Ceres gospodarna </div><div class="verse">I panuje z Pomoną, Florą i Wertumnem<a class="anchor" href="annotations.xhtml#annotation-413" id="anchor-413"><sup>413</sup></a> </div><div class="verse">Nad Dobrzyńskiego domem, stodołą i gumnem. </div><div class="verse">Ale dziś muszą znowu ustąpić boginie: </div><div class="verse">Mars powraca. </div></div><div class="stanza-spacer"> </div>


<div class="stanza"><div class="verse" style="margin-left: 12em">O świcie zjawił się w Dobrzynie </div><div class="verse">Konny posłaniec; biega od chaty do chaty, </div><div class="verse">Budzi jak na pańszczyznę. Wstają szlachta braty, </div><div class="verse">Napełniają się ciżbą zaścianku ulice, </div><div class="verse">Słychać krzyk w karczmie, widać w plebanii świéce. </div><div class="verse">Biega; jeden drugiego pyta co to znaczy, </div><div class="verse">Starzy składają radę, młódź konie kulbaczy, </div><div class="verse">Kobiety zatrzymują, chłopcy się szamocą, </div><div class="verse">Rwą się biec, bić się, ale nie wiedzą z kim, o co? </div><div class="verse">Muszą chcąc nie chcąc zostać. W mieszkaniu plebana </div><div class="verse">Trwa rada długa, tłumna, strasznie zamieszana; </div><div class="verse">Aż nie mogąc zdań zgodzić, na koniec stanowi </div><div class="verse">Przełożyć całą sprawę ojcu Maciejowi. </div></div><div class="stanza-spacer"> </div>


<div class="stanza"><div class="verse" style="margin-left: 1em">Siedemdziesiąt dwa lat liczył Maciej, starzec dziarski </div><div class="verse">Niskiego wzrostu, dawny konfederat barski. </div><div class="verse">Pamiętają i swoi, i nieprzyjaciele </div><div class="verse">Jego damaskowaną krzywą karabelę, </div><div class="verse">Którą piki i sztyki rzezał na kształt sieczki, </div><div class="verse">I której żartem skromne dał imię <em class="author-emphasis">Rózeczki</em>. </div><div class="verse">Z konfederata stał się stronnikiem królewskim, </div><div class="verse">I trzymał z Tyzenhauzem, podskarbim litewskim; </div><div class="verse">Lecz gdy król w Targowicy przyjął uczestnictwo, </div><div class="verse">Maciej opuścił znowu królewskie stronnictwo. </div><div class="verse">I stąd to, że przechodził partyi tak wiele, </div><div class="verse">Nazywany był dawniej <em class="author-emphasis">Kurkiem na kościele</em>: </div><div class="verse">Że jak kurek za wiatrem chorągiewkę zwracał. </div><div class="verse">Przyczynę zmian tak częstych na próżno byś macał: </div><div class="verse">Może Maciej zbyt wojnę lubił; zwyciężony </div><div class="verse">W jednej stronie, znów bitwy szukał z drugiej strony? </div><div class="verse">Może, bystry polityk, duch czasu zbadywał, </div><div class="verse">I tam szedł, gdzie ojczyzny dobro upatrywał? </div><div class="verse">Kto wie! To pewna, że go nigdy nie uwiodły </div><div class="verse">Ani chęć osobistej chwały, ni zysk podły, </div><div class="verse">I że nigdy z moskiewską partyją nie trzymał; </div><div class="verse">Na sam widok Moskala pienił się i zżymał. </div><div class="verse">By nie spotkać Moskala, po kraju zaborze </div><div class="verse">Siedział w domu jak niedźwiedź, gdy ssie łapę w borze. </div></div><div class="stanza-spacer"> </div>


<div class="stanza"><div class="verse" style="margin-left: 1em">Ostatni raz wojował, poszedłszy z Ogińskim </div><div class="verse">Do Wilna, gdzie służyli oba pod Jasińskim, </div><div class="verse">I tam z <em class="author-emphasis">Rózeczką</em> cudów dokazał odwagi. </div><div class="verse">Wiadomo, że sam jeden skoczył z wałów Pragi </div><div class="verse">Bronić pana Pocieja<a class="anchor" href="annotations.xhtml#annotation-414" id="anchor-414"><sup>414</sup></a>, który odbieżany<a class="anchor" href="annotations.xhtml#annotation-415" id="anchor-415"><sup>415</sup></a> </div><div class="verse">Na placu boju, dostał dwadzieścia trzy rany. </div><div class="verse">Myślano długo w Litwie, że obu zabito: </div><div class="verse">Wrócili oba, każdy pokłuty jak sito. </div><div class="verse">Pan Pociej, zacny człowiek, chciał zaraz po wojnie </div><div class="verse">Obrońcę Dobrzyńskiego wynagrodzić hojnie; </div><div class="verse">Dawał mu folwark pięciu dymów w dożywocie </div><div class="verse">I wyznaczył mu rocznie tysiąc złotych w złocie. </div><div class="verse">Lecz Dobrzyński odpisał: «Niech Pociej Macieja </div><div class="verse">A nie Maciej Pocieja ma za dobrodzieja». </div><div class="verse">Odmówił więc folwarku i nie przyjął płacy; </div><div class="verse">Sam wróciwszy do domu, żył z własnej rąk pracy, </div><div class="verse">Sprawując ule dla pszczół, lekarstwa dla bydła, </div><div class="verse">Szląc<a class="anchor" href="annotations.xhtml#annotation-416" id="anchor-416"><sup>416</sup></a> na targ kuropatwy, które łowił w sidła </div><div class="verse">I polując na źwierza. </div></div><div class="stanza-spacer"> </div>


<div class="stanza"><div class="verse" style="margin-left: 12em">Było dość w Dobrzynie </div><div class="verse">Starych ludzi roztropnych, którzy po łacinie </div><div class="verse">Umieli i w palestrze ćwiczyli się z młodu; </div><div class="verse">Było dość majętniejszych: a z całego rodu </div><div class="verse">Maciek prostak ubogi był najwięcej czczony, </div><div class="verse">Nie tylko jako rębacz <em class="author-emphasis">Rózeczką</em> wsławiony, </div><div class="verse">Lecz jako człek mądrego i pewnego zdania, </div><div class="verse">Znający dzieje kraju, rodziny podania. </div><div class="verse">Zarówno świadom prawa jak i gospodarstwa, </div><div class="verse">Wiedział także sekreta strzelców i lekarstwa; </div><div class="verse">Przyznawano mu nawet (czemu pleban przeczy) </div><div class="verse">Wiadomość nadzwyczajnych i nadludzkich rzeczy. </div><div class="verse">To pewna, że powietrza zmiany zna dokładnie, </div><div class="verse">I częściej niż kalendarz gospodarski zgadnie. </div><div class="verse">Nie dziw tedy, że czy to siejbę rozpoczynać, </div><div class="verse">Czy wiciny wyprawiać, czy zboże zażynać, </div><div class="verse">Czy procesować, czyli zawierać układy: </div><div class="verse">Nie działo się w Dobrzynie nic bez Maćka rady. </div><div class="verse">Wpływu takiego starzec bynajmniej nie szukał; </div><div class="verse">Owszem, chciał się go pozbyć, klientów swych fukał, </div><div class="verse">I najczęściej wypychał milczkiem za drzwi domu. </div><div class="verse">Rady rzadko udzielał i nie lada komu; </div><div class="verse">Ledwie w niezmiernie ważnych sporach lub umowach </div><div class="verse">Pytany, wyrzekł zdanie i w niewielu słowach. </div><div class="verse">Myślano, że dzisiejszej podejmie się sprawy </div><div class="verse">I stanie swą osobą na czele wyprawy; </div><div class="verse">Bo bijatykę lubił niezmiernie za młodu </div><div class="verse">I był nieprzyjacielem moskiewskiego rodu. </div></div><div class="stanza-spacer"> </div>


<div class="stanza"><div class="verse" style="margin-left: 1em">Właśnie staruszek chodził po samotnym dworze, </div><div class="verse">Nucąc piosenkę: <em class="author-emphasis">Kiedy ranne wstają zorze</em>, </div><div class="verse">Rad, że się wypogadza. Mgła nie szła do góry, </div><div class="verse">Jak się dziać zwykło, kiedy zbierają się chmury, </div><div class="verse">Ale coraz spadała. Wiatr rozwinął dłonie </div><div class="verse">I mgłę muskał, wygładzał, rozścielał na błonie; </div><div class="verse">Tymczasem słonko z góry tysiącem promieni </div><div class="verse">Tło przetyka, pośrebrza<a class="anchor" href="annotations.xhtml#annotation-417" id="anchor-417"><sup>417</sup></a>, wyzłaca, rumieni. </div><div class="verse">Jak para mistrzów w Słucku lity pas wyrabia: </div><div class="verse">Dziewica siedząc w dole krośny ujedwabia </div><div class="verse">I tło ręką wygładza, tymczasem tkacz z góry </div><div class="verse">Zrzuca jej nitki srebra, złota i purpury, </div><div class="verse">Tworząc barwy i kwiaty: tak dziś ziemię całą </div><div class="verse">Wiatr tumanami osnuł, a słońce dzierzgało. </div></div><div class="stanza-spacer"> </div>


<div class="stanza"><div class="verse" style="margin-left: 1em">Maciej ogrzał się słońcem, zakończył pacierze, </div><div class="verse">I już się do swojego gospodarstwa bierze. </div><div class="verse">Wyniósł traw, liścia; usiadł przed domem i świsnął: </div><div class="verse">Na ten świst rój królików spod ziemi wytrysnął. </div><div class="verse">Jako narcyzy nagle wykwitłe nad trawę, </div><div class="verse">Bielą się długie słuchy<a class="anchor" href="annotations.xhtml#annotation-418" id="anchor-418"><sup>418</sup></a>; pod nimi jaskrawe </div><div class="verse">Przeświecają się oczki jak krwawe rubiny, </div><div class="verse">Gęsto wszyte w aksamit zielonej darniny. </div><div class="verse">Już króliki na łapkach stają; każdy słucha, </div><div class="verse">Patrzy; na koniec cała trzódka białopucha </div><div class="verse">Bieży do starca liśćmi kapusty znęcona, </div><div class="verse">Do nóg mu, na kolana skacze, na ramiona. </div><div class="verse">On, sam biały jak królik, lubi ich gromadzić </div><div class="verse">Wkoło siebie i ręką ciepły ich puch gładzić; </div><div class="verse">A drugą ręką z czapki proso w trawę miota </div><div class="verse">Dla wróblów: spada z dachów krzykliwa hołota<a class="anchor" href="annotations.xhtml#annotation-419" id="anchor-419"><sup>419</sup></a>. </div></div><div class="stanza-spacer"> </div>


<div class="stanza"><div class="verse" style="margin-left: 1em">Gdy się staruszek bawił widokiem biesiady, </div><div class="verse">Nagle króliki znikły w ziemi, a gromady </div><div class="verse">Wróblów na dach uciekły przed gośćmi nowymi, </div><div class="verse">Którzy szli do folwarku krokami prędkiemi. </div><div class="verse">Byli to z plebanii<a class="anchor" href="annotations.xhtml#annotation-420" id="anchor-420"><sup>420</sup></a> przez szlachty gromadę </div><div class="verse">Posłowie wyprawieni do Maćka po radę. </div><div class="verse">Z dala witając starca niskimi ukłony </div><div class="verse">Rzekli: «Niech będzie Jezus Chrystus pochwalony» </div><div class="verse">«Na wieki wieków, amen» starzec odpowiedział, </div><div class="verse">A gdy się o ważności poselstwa dowiedział, </div><div class="verse">Prosi do chaty. Weszli, zasiadają ławę; </div><div class="verse">Pierwszy z posłów stał w środku i jął zdawać sprawę. </div></div><div class="stanza-spacer"> </div>


<div class="stanza"><div class="verse" style="margin-left: 1em">Tymczasem szlachty coraz gęściej przybywało: </div><div class="verse">Dobrzyńscy prawie wszyscy, sąsiadów niemało </div><div class="verse">Z okolicznych zaścianków, zbrojni i bezbronni, </div><div class="verse">W kałamaszkach i bryczkach, i piesi, i konni. </div><div class="verse">Stawią wozy, podjezdki do brzezinek wiążą, </div><div class="verse">Ciekawi skutku narad koło domu krążą; </div><div class="verse">Już izbę napełnili, kupią się do sieni, </div><div class="verse">Inni słuchają, w okna głowami wciśnieni<a class="anchor" href="annotations.xhtml#annotation-421" id="anchor-421"><sup>421</sup></a>. </div></div><div class="stanza-spacer"> </div>



</div>
  </body>
</html>
